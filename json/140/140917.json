{"id":140917,"date":[{"year":1947,"month":3,"day":15}],"page":"7","source":"","region":"","masthead":"","special_issue":"浮世绘","column":"","genre":"","count":"602","ytitle":"","mtitle":"石屋余渖叙伦","ftitle":"","authors":["沈尹默"],"text":[{"type":"paragraph","text":"沈尹默书"},{"type":"paragraph","text":"与智影访沈尹默，尹默出示其近年所书，有屏四幅，尹默自许为可存者，余亦仅许此四幅，以为伯仲米虎儿，然虎儿亲承海岳之传，于海岳书若具体矣。海岳直欲凌唐入晋，而虎儿局促唐人辕下，仍是宋人面目。且其骨气不清，则子不能得之于父，殆天也。尹默此书面目极似。而于虎儿终须以兄事之。盖笔中犹若夹杂也。余以为尹默他日即以此跨虎儿而上之。若去此便反落虎儿局中，不得出矣。尹默作捺脚时时类海岳，由同其用笔方法故也。尹默又示其所临褚河南孟法师梁公，以此见尹默于书，正清代所谓三考出身。于右任尝比之为梨园之科班。而自比于客串，亦非轻之也。余则若清之大科耳。盖余抱不临之旨，偶事临摹，终页即止也。况终篇三复耶?尹默今犹勤于学褚，其论河南实冠有唐一代，余谓颜鲁公徐季海终是开天以后作者，不得至开天以前，尹默亦然，余谓河南书梁公碑乃属晚年，固有史实。然即书而审之亦然，亦与余同，谓倪宽黄非伪，特非晚年书，此与邵裴子见异。而余同意于尹默。尹默作书无论巨细皆县腕肘，然指未运，故变化少，其论中锋仍主笔心常在画中，特以毫铺，正副齐用，故笔中仍在画中，此在六朝碑版中观之亦然，若郑文公金石峪，余终以为指亦运转，而副毫环转铺张，笔心在中，蔡伯喈所谓奇怪生焉者，必由此出也。此则止能各由其道矣。在尹默处得观影印本晋唐以下墨迹，不觉喟息。盖余近年所收此类尽付劫矣，尹默赠余米海岳书明元日明窗墨迹影印本，自此又得与老颠日亲矣。"}]}