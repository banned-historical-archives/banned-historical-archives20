{"id":1200719,"date":[{"year":1999,"month":5,"day":13}],"page":"11","source":"","region":"","masthead":"笔会","special_issue":"笔会","column":"北山谈艺录","genre":"","count":"537","ytitle":"","mtitle":"弘一法师赞并序","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"予少时读杂志，于卷端见李息霜摹莎士比亚墓碑，心窃好之，以为嗜古之癖，不遗殊域，其人必博雅君子也。后读南社集，得其乐府歌辞，风流俊逸，乃知其为诗人也。浸假而知其人娴音乐，擅绘事，亦尝粉墨登场，现宰官身，传大槐梦，现善女人相，说色空法，觉迷警幻，入圣超凡，然后知其为多才多艺人也。"},{"type":"paragraph","text":"方将乘时委质，求识荆州，而君以出世闻矣。识与不识，咻然大诧。予则独有会于心，以为千古才人，最难得好归宿处，不为儒隐便作僧游。君既仗锡随缘，自然安顿，可谓卓识人矣；然而非有大勇毅大智慧，亦未易勘破此一关也。君既遗世独立，予又何为添着一相?因捐参谒之志。"},{"type":"paragraph","text":"十载以还，人间不复知李息霜，而弘一法师之名藉甚。世徒以师持律谨严，修行精进，为不可及。弟子门生，不免标榜。此盖有欠乎知师，抑亦未足以知人。夫枕石漱流，箪食瓢饮，彼何人哉。殊途而同归，一致而百虑，儒与缁有同然。人以师为皈佛得道，予独谓师秉道皈佛。惜哉!儒学之不昌，坐使人才不隐而髡。虽然，师既奄化，即儒亦灭，彼其所遗，道一而已。因为之赞曰:"},{"type":"paragraph","text":"佛有戒，儒有方；其道同，名可亡。芒鞋破缽归八荒，俦其识者徒雌黄。吾安别乎弘一师、李息霜?"},{"type":"paragraph","text":"师涅槃后五载，丁亥岁阑，云间施舍稽首"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\05\\995d110401.JPG\">"},{"type":"paragraph","text":"<FONT class=imgsm>李叔同在南洋公学时演《黄天霸》剧照</FONT>"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\05\\995d110402.JPG\">"},{"type":"paragraph","text":"<FONT class=imgsm>弘一法师墨迹</FONT>"}]}