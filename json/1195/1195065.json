{"id":1195065,"date":[{"year":1999,"month":4,"day":1}],"page":"12","source":"","region":"","masthead":"笔会","special_issue":"笔会","column":"北山谈艺录","genre":"","count":"714","ytitle":"","mtitle":"洛阳龙门山北魏造像题记五十品集释序","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"元魏佞佛，始启斩山造像之风。和平中，沙门昙曜造武州石窟寺。自此而后，随在开凿，佛像漫山盈谷矣。洛阳龙门山诸石窟或以为经始于孝文帝都洛之后，然孙秋生造像，工始于太和七年，实都洛之前矣。历魏齐以迄于隋唐、王公贵人、士庶隶卒、鳏夫嫠妇、孝子顺孙、莫不造像，为存亡祈福，佛堪所就，乃以万数，事属庸愚，山开胜迹、遂为中州奇观。诚未易言其得失也。造像或有题记，历朝书势粲然具见。清乾嘉之际，北碑盛行，龙门造像题记，遂为氈拓所及。杨大眼、始平公、魏灵藏、薛法绍，声闻顿著，包慎伯以为结体出于孔羡，具龙、威虎震之规者也。碑估所行，初为龙门十品，其后益为二十品，方药雨又增选七品，著于校碑随笔。民国四年，常熟曾辛庵知洛阳县事，募工陟高缒险，穷蒐冥索，架阁燃藜，遍拓其字，所得逾千种。于是有所谓龙门全拓者，然实犹未尽也。二十四年，关伯益撰伊阙石刻图表，编目录文，列图系说，龙门造像始有专集。曾氏以其所得，增选北魏诸刻为五十品，有目录刊本传于世。今此二书，皆未易得矣。余近年忽嗜蒐罗石刻文字，龙门诸刻，得其十九。旧拓新摹，各有数本，排比参校，颇以曾氏所选为未安，多心经非造像记，其入选也，是为不伦。尹爱姜、刘元丑诸刻，皆俗笔，而胜之者独屏不入选，是为不允。因别为裁选，亦五十品，集碑图、释文、校记题跋，为书二卷，曰洛阳龙门山北魏造像题记五十品集释。夫尺波电谢，去古逾远，陵谷贸迁，藤萝侵蚀，敲火砺角，巧取豪夺，昔人所见者，今或不存，今之所存，安知其不旋有亡逸耶。余既未遑为北魏全录，藉此存其十一，庶或有裨于考古之士耳。乙巳五月朔，吴兴施舍识。"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\04\\9941120301.JPG\">"},{"type":"paragraph","text":"<FONT class=imgsm>龙门山北魏造像(正光年)</FONT>"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\04\\9941120302.JPG\">"},{"type":"paragraph","text":"<FONT class=imgsm>龙门山北魏造像(永平年)</FONT>"}]}