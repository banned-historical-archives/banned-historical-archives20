{"id":14125,"date":[{"year":1938,"month":6,"day":1}],"page":"2","source":"","region":"","masthead":"","special_issue":"","column":"社论","genre":"社论","count":"877","ytitle":"","mtitle":"今日何日?!","ftitle":"","authors":[],"text":[{"type":"paragraph","text":"孙中山先生，于十四年三月十二日在平逝世，殡于西山碧云寺者四年余，至十八年六月一日，始卜葬于南京紫金山之陬；年年此日，全国均举行奉安纪念，国府及各界代表，并瞻谒遗容，默申恪遵遗命为国奋斗之忱。乃今年此日，碧云寺紫金山均陷异族之手，中山先生死而有灵，当不胜四顾苍茫之感矣!"},{"type":"paragraph","text":"紫金山采阜龙蟠，石城虎踞，近年经陵园管理处广植树木，增辟道路，形势天然，风景绝胜；孙陵之旁，为明太祖之孝陵，兹默默相对之二陵中，适长眠中国六百余年来驱逐敌虜，光复华夏之两大伟人；凡游南京者，无不至紫金山，徘徊胜地，追怀遗烈，虽鄙懦之人，亦知有所立志矣。"},{"type":"paragraph","text":"自明太祖死后，金陵曾屡遭兵燹，人物宫殿，早荡然无存，然六百余年来，孝陵独巍然雄立，永受人民之敬礼；何则，其驱逐异族之功，为全国所永志不忘也。中山先生逝世以后，国内虽屡呈分崩离析之状，然其受广大之膜拜，则始终未尝因地因时而异；今日更各党各派，均已誓言服膺三民主义，在中山先生遗教下，团结努力，盖在此狼烟四起，烽火遍天之时，益知中山先生所垂训者，实为今日御侮建国之唯一途径也。"},{"type":"paragraph","text":"十八年今日奉安之时，国府曾以诔词祭告曰:“山陵习吉，窀穸斯安，惟此閟宫，千秋百岁；国以永宁，生民乐利。”今日者，不惟中山先生之窀穸不安，国家命脉，且陷于飘摇绝续之中；此则政府当局所应深自督责，而全国民众，尤应引为奇耻大辱者也。虽然，中国之解放建国大业，其途本遥远而多阻碍，终中山先生一生，披荆斩棘，与内外之一切恶势力相搏斗，及其殁也，复谆谆以“继续努力”告诫其国人，盖深惧其逝世后，后起者将苟安妥协，为侵略者所吞啮毁灭。十余年来，幸有中山先生遗教之指示，盘根错节，历经艰苦，今已高揭反抗侵略之大旗，前仆后继，浴血苦斗，使侵略者迭受重创；中国民族之独立解放，已渐得坚强之保障，目前尚待努力者，已为奋斗途径中之最后一程矣!此则今日所可告慰于中山先生者也。"},{"type":"paragraph","text":"今日纪念中山先生奉安，愿中国人均永志其遗教，长忆前线为民族流血之烈士，切勿自安逸乐，放弃神圣之职责，应各尽其力，贡献于抗战之前途。吾人确信明年今日，中山先生在其窀穸中，必能见其手制之青天白日旗矣!"}]}