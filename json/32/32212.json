{"id":32212,"date":[{"year":1938,"month":9,"day":17}],"page":"13","source":"","region":"","masthead":"","special_issue":"各地通讯","column":"","genre":"","count":"1967","ytitle":"","mtitle":"桂林号遇险身历记(一)","ftitle":"","authors":["楼兆念"],"text":[{"type":"paragraph","text":"一九三八年八月二十四日，中航机遭敌毒手，同辈多殉难，余虽首被弹伤，而获庆生还，洵是徼天之幸，上苍佑我独厚矣。当事变之突来也，余神智清晰，始终不渝，即今回忆其经过，犹历历在目，丝毫不爽。爰将其始末，为爱我之戚友及关心此次事变之人士述之。"},{"type":"paragraph","text":"八月二十三日下午余接中央银行友人电话，谓已代定廿四日中航机之座位，是日午后，余即摒挡一切，备翌晨启程飞渝。晚膳后，十时就寝，心绪烦乱，转侧不能入寐。余每次离家，从未有如此郁抑者，讵料于此中竟得预兆，亦奇事也。钟鸣三句，不觉废然入梦，恍惚见厅堂间亲朋济济，谈论时事。然均面目模糊，不能省识谁何。惟于嘈杂中，闻长者某公之名，心觉公亦在座。座客互相辩论后，以均皆认为满意，余心亦欣慰莫名。方欠身离座，独步郊外，忽闻有人呼虎至，余左右顾盼，并无虎迹。仅见有人僵卧地上，忽跃而起曰:“虎何足惧，余乃狮也!”乍见之，其人果狮头人身，凶焰万丈，余急扑身紧抱之，危急间，见两人持白刃迎面趋来，将狮刺死，狮血溅满余之颈肩。至此余遂恍然惊起，见枕席依旧，梦境历历，不禁哑然失笑。当将此情告予妻，未几始又安然睡去。"},{"type":"paragraph","text":"二十四凌晨，六时三刻，驱车至机场，知所定座位为十三号，余殊觉怏快不乐。时王亮畴先生已先我而至，七时半胡笔江先生亦相继而临。会谈之际，胡君语余曰:“余于宣统元年，即拟入川，当时以事阻未果，流光驹隙，瞬息二十九年，迄今始告成行，非蜀道之难，殆天所注定与!”言次相与一笑。八时乃相率入机归座；胡君座位为十一号，王君十四号，而徐君新六则为十二号。坐始定即闻机声轧轧，凌空而起。余告诸友曰:“中航机较诸欧亚机宽阔舒适多矣。”诸友亦以为然。安航片刻，骤觉机身升降靡定，余异而告诸友曰:“机抵梧州乎?”王氏掏表视之，适八时二十五分，知非到梧州之时也，然机何故呈降落状?诸友面面相觑，莫知究竟。乃顷，突闻拍然一响，机上有物击落余颈，余急举手摸探，视之则赤血涔涔，速取手巾裹伤，然初意为机中碎物所伤，乃王亮甫君指余座背曰:“此处有枪弹之孔!”余回视果然，知为子弹击伤，于是猛悟为×机前来截击，同人均速仆伏座下；徐君见余被伤，惊呼曰:“彼伤矣!”时王君偶一举手，手亦中弹，凄呼曰:“我手废矣；”胡君曰:“毋呼!事已至此，余早置生死于度外矣。”旋又闻拍然一声，机身微震，乃知已安然降落。此时有人由机前匍匐至机门，见余及王君鲜血淋漓，急撕其内衣，分授我二人以裹伤处。混乱中，又闻狂呼速开机门，撕内衣以授余者应曰:“不可，须待机师之命。”已而机枪声大作，弹如雨注，余蛰伏十一号及十三号座位之间，见隔座十二号与十四号之玻窗，已为子弹所毁。×机扫射约五分钟，始告停息。继见有水浸入，深及三四寸；水面泛溢机油，余遂问诸友曰:“油箱被毁乎?”至是见一人急趋前打开机门，一时河水狂涌而入，余见势不佳，伸手取一座垫，盖思坐垫可以浮水也。于是转呼胡君速出机门，胡君手中紧握一皮箧，余见之曰:“此余物也!”胡君即递交于余，又向架上取其自己之皮箧；斯时另有一人阻曰:“诸君毋急，舢舨来矣!”余探首外视，并无舢舨影迹，而此人则攀坐机上，一足跨于机门之上，余从其跨下冲出，先将坐垫投入水中，然后踪身入水，连身带箧，戴于垫上，以两手击浪，浮泅至机尾。时机尾忽上升，兼之水势湍急，余泳进又被冲退。见一人在水中，载沉载浮，狂呼求救，及余冲近其旁；彼则伸手攀擒余之坐垫，不胜其重，于是两人沉而复浮者数次。余知其不谙水性，即将坐垫让之，自仰卧浮泳。旋回首一望，则坐垫随波漂浮，而其人已渺然，想系惨遭灭顶矣；余此时亦极感力疲，未能再泅近坐垫，转觉余身衣服，已尽湿透，笨重不堪，乃急解扣钮顺水冲脱衣裤，逐波漂流，偶见河旁有稻田一片，距余约二丈许，然水流甚急，而余初识水性，用尽生平气力亦不能泅泳近之；忽情急智生，将身与河流成斜角形，藉水势冲近稻田，如此数易身势，以就急流角度，乃得渐近岸旁，两足探地，始知已着河底，于是跃然而立奔走水田，惟因水中挣扎过度，此时已倦极思息。乃席地弃履，勉力向农庄扒奔；回首水中，见中航机仅露机尾，沉没殆尽；遥闻呼救之声，极为凄神寒骨。俄见稻田尽处，小舟靠岸而来，舟子着西装，余呼之，舟子以手指天示意，继而急跃离舟，仆伏水田中。盖此时有日机五架，掠余头上而过，余亦急俯身就地，日机察见桂林号已全部沉没，乃两批飞去。余于是起立，抚摸伤痕，深陷二三分，乃急步至水田尽处之小舟，寻见有衣一袭，取而裹余颈部，遂偃卧舟中。时有乡巨群拥而来，意欲救援水中呼救之人，嗣闻呼声已绝，乃颓然转至余之舟次，共商如何送余入院救治。即驾舟载余至中山县，舟子尽力鼓桨，但历时甚久始达(事后闻知须二小时)。中山县码头当地军警见余舟靠岸，询知究竟，乃导余入中山医院，余即要求医生代余洗涤包扎，以便归港治疗，手续完毕，时已近正午十二时矣。(未完)"}]}