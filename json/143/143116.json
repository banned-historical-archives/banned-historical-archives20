{"id":143116,"date":[{"year":1947,"month":3,"day":28}],"page":"7","source":"","region":"","masthead":"","special_issue":"浮世绘","column":"","genre":"","count":"602","ytitle":"","mtitle":"石屋余渖叙伦图","ftitle":"","authors":["李经义"],"text":[{"type":"paragraph","text":"李经义"},{"type":"paragraph","text":"李仲轩经义总督云贵。远睽中区。外接藩领。仲轩又袭席富贵。矜负逾恆。虽居疆吏。不异邦主。颐指僚属。如接台圉。然尝有所畏二僚。承宣沈幼兰提法秦幼蘅也。幼蘅故负重名。自迤西分巡右除提法。仲轩属幼兰电询辎重丰啬。役使有乏。当为资遣，盖示行尊礼贤。此为异数。讵幼蘅复词简略。仅有四字。曰二马马二。均不明所属。相以幼蘅博洽。必有根据。及幼蘅至省。询之乃知谓行李仅载四马耳。幼蘅持性故僻。至是恆忤仲轩。片马交涉之亟。仲轩阴图去滇。而阳示为国宣力。致电外务部。谓将躬赴边方。与敌冲折。久不得复。一日盛气语僚属。深处外部。延不咨答。幼蘅即从中启曰。国家有外侮。正臣子致力之时。岂特大师当行。即司道亦视旌麾所向。谁敢后者。顾穷谓大臣为国事。不应持气乃尔。外交重情。亦豈乃尔即了。且大师果于此行。尚不失大臣风度。则亦不须外部咨答。本司当侍鞭镫。请即日出关。亦便咨报外部可也。仲轩为之夺气。又当宣统嗣位日。循例设朝行宫。知府家犬随入殿上。仲轩大怒。面斥县官办事不敬。幼蘅启曰。知县不能禁犬。诚为失职。然论今日大师不敬。有逾知县耳。仲轩既积怒于幼蘅。因有广西提学之迻。阳若右除。阴利其去。幼蘅谢恩之奏。竟弹仲轩矣。仲轩一日于衙参时谓僚属曰，视吾可为南北洋否。幼兰对云。大师治云南政迹卓茂。冠于列省。然南北洋不能为也。仲轩诧问何故。幼兰曰。彼为南北洋者。均所谓混帐之徒。以是知大师不能为也。仲轩亦无如之何。"}]}