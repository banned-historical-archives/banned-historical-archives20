{"id":799228,"date":[{"year":1989,"month":8,"day":27}],"page":"2","source":"","region":"","masthead":"国际国内新闻·笔会","special_issue":"笔会","column":"","genre":"(小小说)","count":"550","ytitle":"","mtitle":"“关节”","ftitle":"","authors":["彭瑞高"],"text":[{"type":"paragraph","text":"彭瑞高"},{"type":"paragraph","text":"午饭后与父闲聊，话题多涉时弊，举家叹息不止。"},{"type":"paragraph","text":"子言及城关药厂刘某，有无边法路。此一小厂，专产农药。市上广告，褒词连篇。惜农人购之喷于田，螟虫沐之，竟食叶愈凶；而雄鸡误食之，仍高视阔步、晨曲高唱。刘某推销劣药，略无愧色。四出打通“关节”，其术无多:所恃不过钱、物而已矣。数年来，厂乃大发，刘亦大富。巷尾有人云，刘蓄款已达十数万；其女方九岁，而项上之链，粗如蚯蚓。"},{"type":"paragraph","text":"子述之未罢，父拍案作色，曰:“如此办乡镇企业，又何谈社会主义!刘固可恶，守‘关节’者，亦复可恨。明日下县，必追究之!”"},{"type":"paragraph","text":"言未止，母探头报曰:“刘某来访。”"},{"type":"paragraph","text":"父曰:“他来何为?拒之不见!”"},{"type":"paragraph","text":"母贴父耳言数语，声低不可闻。父愠怒之色犹存，而身已起。"},{"type":"paragraph","text":"子无言而退。瞬或父呼烟唤茶，嘱取水果，命烧甜食。子窥之，房中谈笑风生，烟气缭绕；嗅之，乃“万宝路”之气。"},{"type":"paragraph","text":"夜深，送客毕，父面色如迎春风。子疑而问曰:“莫非刘某来通你的关节?”"},{"type":"paragraph","text":"父正色曰:“稚子未教，毋复多言!”"},{"type":"paragraph","text":"次日父下县，未归。夤夜，但闻楼梯乱响，子与母披衣迎出，见有人抬物而上。数人皆大汗如雨，而诡秘无声。问之，答:奉命自县中来。未有二语，即辞走，而所携之物，灿然于灯下。视之，乃大件二、中件一，皆日产电器。母子以手抚之，相顾默然；又视墙上父之照片，诚不知内心之喜惧也。"}]}