{"id":387972,"date":[{"year":1959,"month":4,"day":12}],"page":"3","source":"","region":"","masthead":"","special_issue":"笔会","column":"","genre":"","count":"195","ytitle":"","mtitle":"长干行","ftitle":"","authors":[],"text":[{"type":"paragraph","text":"妾发初复额，折花门前剧(游戏)。郎骑竹马来，遶床弄青梅。同居长干里，两小无嫌猜。十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前迟(等待)行迹，一一生绿苔。苔深不能扫，落叶秋风早。八月蝴蝶黄，双飞西园草。感此伤妾心，坐愁红颜老。早晚(何时)下三巴，预将书报家。相迎不道远，直至长风沙。"}]}