{"id":338042,"date":[{"year":1956,"month":12,"day":5}],"page":"3","source":"","region":"","masthead":"","special_issue":"笔会","column":"","genre":"","count":"1264","ytitle":"","mtitle":"北京花事","ftitle":"","authors":["夏枝巢"],"text":[{"type":"paragraph","text":"夏枝巢"},{"type":"paragraph","text":"余居北京近六十年矣。素性爱花，闻有佳种，不惮访寻。晚年衰残畏出，然每忆旧游，辄生遐想，因随笔记之，以告同好。"},{"type":"paragraph","text":"海棠，此为北京旧盛之品，如极乐寺、花之寺所有者，备见前人歌咏，今久无矣。兹就余尚及见者，略记于下；一为中南海之颐年堂，堂前二株，荫广及亩，干可合抱，此其巨擘也。一为旧“恭邸”之萃锦园，后归辅仁大学，并列十二侏，花时如行锦绣衖中。一为宣武门外上斜街之河南中学有一株，最奇特，直上干霄，为他处所罕见。此外则内城旧家宅第，几于家家有海棠，若傅沅叔之藏园，张伯驹之似园，余戟门之怡园，海棠亦盛。"},{"type":"paragraph","text":"芍药，丰台人家分畦种芍药，连阡盈陌，花时如锦。三四月间，连枝折取蓓蕾，供人家瓶盌清供。然只有紫、白、粉三色，白者俗呼曰:“傻白”，花头肥大，色淡香浓，足供玩赏。城内连根栽种者，惟中山公园有千余株，在二十多年前，曾觅得扬州金带围，及淡黄色者二种，名流题赏，纪以诗词。惜花农不解调护，今绝响矣!"},{"type":"paragraph","text":"牡丹，北京牡丹之负盛名者，为崇效寺，然故宫亦有佳种，年更久远。民国初，东海沈雨人丈，颇喜此花，每岁冬间，派人赴曹州采购。又闻涿州娘娘庙有二株，高逾寻丈，有老媪守之，以二百金强移来京。次年宴赏，余数其花朵，每株逾二百朵。后移赠中山公园，不一二年即枯萎，可惜也!昔年赏牡丹以公园为最盛，后渐衰落。询其故，园丁以营养不足对。盖此花性喜肥浓，夏秋间，必以猪羊肠肚培壅之，作花始盛。后来物价腾贵，肉食不易，花亦从而憔悴矣。"},{"type":"paragraph","text":"杏花，以西山大觉寺为大观，而退谷次之。"},{"type":"paragraph","text":"丁香，以宣武门外西砖胡同之法源寺为最有名，有“香雪海”之称。"},{"type":"paragraph","text":"荷花，以神武门外御河为最胜，三海及后海，亦多有之。十多年前，在北海东北角，别种白莲一池，雨后颇谐静趣。"},{"type":"paragraph","text":"菊花，北京菊花，初无佳种。幼闻长老言，咸同间，定郡王爱此花，令人采购于苏扬，而种始繁。又发明用蒿根接，而本始肥。余所及赏玩者，为罗开榜家，金北楼家，春华楼主人白家，西城丁掌胡同四川骆家，张伯驹家。大抵有好事之主人，即有好事之客人，余当日亦轮过诸家欣赏，不惮劳也。又有新街口刘契园隐居养菊，初有名花，年有赏菊之会，余亦曾参与。"},{"type":"paragraph","text":"记得民七八年间，城南游艺园及中山公园屡有赛菊之会，异种纷罗，千态万状。盖多取其种子以培养而成者。以蜂为媒介，以日光为变幻，借得新奇之异品。然余之特赏者，于旧种中取:“紫凤朝阳”“香白梨”二品。紫凤一种，开时最久最迟，与盆中腊梅同为清供。香白梨则别有一种奇香，晴窗暖日，但置数盆，温馨满室。于新种则取东洋之“垂崖菊”，以其姿势可玩也。"},{"type":"paragraph","text":"梅花，北京气寒，不宜于植梅。冬令街头唤卖者，皆盆栽也，均为桃李接根，非梅之本质。昔惟定王府有一株，作亭复之。"},{"type":"paragraph","text":"榆叶梅，鸾枝，两种相似而花微不同。榆叶梅瓣繁而色浓，鸾枝单瓣而色稍谈，映日有光。其连枝串开，则相似也。以中山公园所植为最盛。"},{"type":"paragraph","text":"兰花，昙花，太平花。闽人蒋斌，有兰花百盆，皆珍品也。蒋逝移赠公园，未易岁而尽萎。周养庵家，某岁昙花盛开，不移时而凋。惟故宫之太平花尚在，年年有往赏者。是花闻清初四川省所进，以北方不恒见，特署与佳名，然实则是玉蕊聚八仙之类耳。"}]}