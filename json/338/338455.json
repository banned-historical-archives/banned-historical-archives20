{"id":338455,"date":[{"year":1956,"month":12,"day":11}],"page":"3","source":"","region":"","masthead":"","special_issue":"笔会","column":"","genre":"","count":"534","ytitle":"祚儿自美归来，承各地亲友驰书慰问，尤荷业师吴兴俞瓶叟暨友人杭州周替廷、宜兴储亦庐二老宠以诗章，感媿交集，因拈俚句酬三老，兼答各地亲友之下问。","mtitle":"金兆梓未是稿","ftitle":"","authors":[],"text":[{"type":"paragraph","text":"一九五六年十一月时年六十有八"},{"type":"paragraph","text":"吾儿不择食。糊口之遐陬。岁月聿云迈。忽忽遂八秋。非不欲遄归。资斧苦无筹。毅然掷轩冕。学为盏与瓯。贤哉儿妇张。佣力成夫谋。积储复积储。仅足买归舟。挈如与二子。翩然谢国仇。驰电远相慰。聊作寄书邮。电书午夜至。揉眼启衾裯。读之毕三复。不觉开眉头。老妻裹衾问。何物宁解忧。告之书中语。涕泗交相酬。频频相催促。未雨当绸缪。行馆今何在。床衾足用不。更复促上道。远迓毋稽留。侵晨犯晓露。捷于江水流。月台晤归人。无端泪盈眸。两孙皆童穉。玉燕怀中投。呀呀习西语。强效楚人咻。闻之为失笑。一笑消百愁。"},{"type":"paragraph","text":"一从解放后。我便促归輶。我儿复书来。谓已预有筹。挂冠先见意。萍迹姑浪浮。埋首为瓯盏。从兹谢交游。有时横逆来。遇之如狎鸥。一冺心与迹。相忘为敌仇。虽曰寄虎口。处身自优优。家书月一至。惟兔脱是谋。谓是吾道孤。此邦不可留。光华虽耀眼。落日已平畴。上下交征利。人欲看横流。欲海不可泳。悟者殊寡俦。况职在觇国。宜思赎愆尤。一旦举室行。敌为醒睡眸。逻者再三至。讯归如讯囚。谈笑不为屈。浩然登归舟。儿辈明此义。老夫夫何求。"}]}