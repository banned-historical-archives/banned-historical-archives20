{"id":59920,"date":[{"year":1939,"month":3,"day":1}],"page":"10","source":"","region":"","masthead":"","special_issue":"史地周刊","column":"","genre":"","count":"576","ytitle":"","mtitle":"“嵎夷”即“倭夷”说","ftitle":"","authors":["吕思勉"],"text":[{"type":"paragraph","text":"尧典宅嵎夷，史记五帝本纪作郁夷；毛诗小雅周道倭迟，韩诗作郁夷；说者因谓日本即古嵎夷，此说似怪，然实不尽诬也。人类学家言:日本种族，十之六为马来，二为蝦夷，中国人与通古斯，皆仅十之一，马来人古称越，亦作粤，有断发文身之俗，日人亦然。且日人言语，亦有与马来同者，其出于马来族无疑也，礼记大传曰:“系之以姓而弗别，缀之以族而弗殊，虽百世而昏姻不通者，周道然也”。楚则有妻妹之俗(见公羊桓公二年)，日本古俗亦然。汉魏后，南洋群岛，皆马来族所居，其程度，殊不高于日本人，或且不逮焉，必不能启发日本，且日本与中国之交往，亦北方早而南方迟；则谓启发日本之马来人，自中国往而不自南洋往，又理之可信者也。史记正义云:“夏侯等书，宅嵎夷为宅嵎銕”，说文山部:“崵山，在辽西，一曰铁嵎，崵谷也”。说经者因谓今文家谓嵎夷在辽西，此殊不然。一曰乃别列一说之辞，不与上文相蒙，不徒夏侯等家不谓嵎夷在辽西，即说文所列之或说，意亦未必谓然。何者?晹谷之晹，诸书或作汤，无作畅者；为此说者之意，盖谓晹谷之晹，亦当作畅，而非谓辽西之山，即尚书之晹谷也。晹谷究在何处，虽难质言，谓在山东，情事颇近。自山东绝海至日本固不易，然冀辽之地，久为华人繁殖之区，试观方言，自燕至朝鲜语言多同可知。自朝鲜至日本，则非难事矣。况民族之迁移，亦间有出于常理之外，而不可以测度者邪。"}]}