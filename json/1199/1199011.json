{"id":1199011,"date":[{"year":1999,"month":4,"day":30}],"page":"9","source":"","region":"","masthead":"笔会","special_issue":"笔会","column":"北山谈艺录","genre":"","count":"760","ytitle":"","mtitle":"唐幢","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"华亭县南街，道旁有石幢。宋许尚华亭百咏有之，诗云“屹立应千载，传因海眼成，蓬莱水三浅，曾不见欹倾。”嘉庆松江府志引旧志云:“石幢在县治南，其地多涌泉，云是海眼，唐大中十三年立此镇之。”盖里中翁媪相传，自宋以来，早有此说。余幼时亦闻人言，此是张天师镇水咒石。然其下段在民居屋内，余虽屡经过，终未得一谛视。及长，乃知其为唐人经幢。顾府志金石志正续二编均无著录，而录其悠谬之说于名迹志中，当时修志者于郡中文物，疏略如此。光绪中缪荃孙尝遍拓吾郡石刻，始登其名于《艺风堂金石文字目》中，称“沈厚辕造陀罗尼经幢”，然文字犹未及著录。近得传抄本冯少眉古铁斋金石考，则此幢与亭林宝云寺经幢俱已录存，可无虑其更有亡佚。惜冯氏书未付梓刻，世不经见，殆虽存犹亡耳。幢建于大中十三年八月廿八日，所刻亦陀罗尼经咒，经文记文，俱甚剥泐，存字无几，然年月人名，幸尚可识。记文有云，“乐安蒋处士复，吴兴沈处士直，轸其有徵终心”，又云“遂减衣食之给，以格敬心，制造石幢一所”，又云“运于通衢”，又云“为亡妣吴郡朱夫人追酬鞠育之恩”，又有“亡二弟”、“亡考”等字，末有“功缘主蒋复沈直”字，又有“录事参军李嵩”，“权知县事”，下泐五六字，续出“李璪”字，因知此是李嵩或璪为其亡父母及二弟荐福而建。蒋复沈直，则捐资作缘者，故称功缘主，缪艺风著录误直作厚，又以轸字连上读，且误作辕，皆得据冯录改正。此四人皆非郡人，盖璪权知县事，故建此幢于县前通衢中耳。李璪之名，绍熙云间志已失载，不知当时何以不据幢录之。云间志称城内有石幢巷，在县西南一百五十步，则当时石幢适当巷口。今幢在街左，其下无横巷矣。其地旧称石幢子，王支林所居，正对石幢，故俗称石幢子王家。考云间第宅志，南门内有石幢张给谏承宪宅，太学张翀之宅，是明时已有此语矣。"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\04\\994u090401.JPG\">"},{"type":"paragraph","text":"<FONT class=imgsm>松江唐经幢</FONT>"}]}