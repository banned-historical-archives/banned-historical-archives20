{"id":710998,"date":[{"year":1985,"month":10,"day":28}],"page":"4","source":"","region":"","masthead":"","special_issue":"读书与出版","column":"","genre":"","count":"662","ytitle":"","mtitle":"朱屺瞻年谱序","ftitle":"","authors":["陈从周"],"text":[{"type":"paragraph","text":"陈从周"},{"type":"paragraph","text":"冯其庸学长自京来沪，持其与尹光华兄合编《朱屺瞻年谱》属为序，余惊喜交集，将何以言之，先生大艺并其庸高谊，岂拙笔所能诵清芬于万一者。其庸受知朱先生，实由余绍介，其后遂订深交，终成此谱，因缘实出于余。故属为序，实难辞也。"},{"type":"paragraph","text":"余少时学画，深慕朱先生所作水彩，以其存中士精神，其所为竹浑朴有冬心先生遗风，而气息之醇，用笔之厚，非流辈所能望及。心仪其人久矣。后偶于九华堂画铺识先生，接之温温，蔼然仁者，余少于先生甚，而不以不才为弃，薄有所成，时时誉及之。余治园事，犹记二十余年前，尝并肩小饮于豫园萃秀堂，议该园修葺事，纵谈移日，觉先生身上有画，言中有画，笔底有画，眼藏有画，故云画如其人焉。至于画必存气，画须见人，人存画中，朱先生能有之也。其气谆穆，仿佛硕峰深洞，浑着太古，而叩之似钟罄，真元音也。而成一代宗师者，仅见其果，而不究其源，谬矣。先生年近期颐，一生所经历，正我国绘画邅变最频繁之时，年谱之作实我国艺术史重要一页也。非仅述先生一生而已。尤可述者先生始习国画，继东渡求泰西之术，行万里路，求万卷书，学贯中西，晚年以其积学而重为国画，成万轴图，洋洋乎，蔚然名世矣，其治学消息足为今世学者借鉴，先生则允称典范矣。"},{"type":"paragraph","text":"余少时喜读名人年谱，慕其言行，大有助于立身为学也。其庸光华此作，博征诸记，亲录先生口述，以今人而为时人年谱，其详实可知矣。故今后研究朱先生画学，非此书莫属焉。二君可谓功臣矣。秋阳当窗，竹影横斜，无异朱先生画顿现眼，河清人寿，善颂善祷。"},{"type":"paragraph","text":"一九八五年八月于同济大学"},{"type":"paragraph","text":"(《朱屺瞻年谱》将由上海书画出版社出版)"}]}