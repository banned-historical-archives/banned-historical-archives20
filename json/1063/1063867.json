{"id":1063867,"date":[{"year":1996,"month":11,"day":3}],"page":"3","source":"","region":"","masthead":"笔会","special_issue":"笔会","column":"序与跋","genre":"","count":"696","ytitle":"","mtitle":"题重刊本《古槐书屋词》","ftitle":"","authors":["吴小如"],"text":[{"type":"paragraph","text":"吴小如"},{"type":"paragraph","text":"1980年岁次庚申，承先师俞平伯先生以重刊本《古槐书屋词》一册见赐。平师旧有许宝騄先生写本词集刊行问世，经十年浩劫，版毁词佚。至1978年岁次戊午，乃由耐圃师母再度手写，并补入新作若干阕，重刊于海外。前有叶恭绰先生序文及先师1979年岁次己未春三月自序，皆师所手录；后有短跋，则戊午腊八日(是日为先师诞辰)师母所书之手迹也。小如既什袭以藏，随即信手成诗三首、词一阕，题于是册首尾纸之余白处，忽忽已逾十年，都不复省记，即当时亦未尝录呈先师与师母也。1982年师母仙逝，至1990年十月，先师又以久病归道山。小如先后撰写纪念文字三数篇，诚不足以彰先师之道德文章于万一。今夏酷热，伏处读书，因重读《古槐书屋词》，而庚申旧作宛然在目。然距先师辞世，忽忽已六年矣。爱录副而公之于世，用感先师与师母之恩谊，且以当先师之六周年祭也。读者鉴之。1996年岁次丙子寒露节小如谨识于北京大学。"},{"type":"paragraph","text":"耐圃师母手写平伯师长短句敬题一绝"}]}