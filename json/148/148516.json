{"id":148516,"date":[{"year":1947,"month":4,"day":30}],"page":"7","source":"","region":"","masthead":"","special_issue":"浮世绘","column":"","genre":"","count":"474","ytitle":"","mtitle":"石屋余沈","ftitle":"刘崧生","authors":[],"text":[{"type":"paragraph","text":"刘崧生"},{"type":"paragraph","text":"智影顷语余，刘崧生病数月矣。医者疑为肝岩，不治之证也。余于崧生相识已晚，五四运动时，崧生方居北京，为律师。有藉藉名。即挺身为各校被捕学生义务辩护。余钦服其人。十年，六月三日新华门之役，余为徐世昌所讼，崧生亦愿任辩护。其好义如此。越年，余乃得与交。崧生福建人，善别味。其庖治馔美。时广东郑天锡黄晦闻浙江陈伏卢丈及汤尔和余越园蒋梦尘皆与崧生善。有一时间，轮流为东道。每星期一会。限费不多而馔必精美。然唯崧生与天锡家为最佳，天锡且自治馔，材料必校锱铢也。每会高谈大嚼，极酒酣耳热之兴。其后余与晦闻梦尘皆离故都。二十年，余复至而崧生南行。不相闻问。前年一遇于道，略语而别。今闻智影言，即托转询崧生寓址，亟欲访存，而今晨读报，乃见其讣矣。回忆前情，不胜腹痛。三十年九月廿四日也。"},{"type":"paragraph","text":"刘崧生与余越园皆喜骂人，然崧生不妄骂。崧生故属进步党，尝为国会议员，然未尝就仕途。越园亦异之。近尚欲谋得国民大会代表也。"},{"type":"paragraph","text":"崧生越园饮酒量皆弘。尝在崧生家，饮百廿年前绍兴酒及七十年前绍兴酒。酒皆成膏矣。非以新酒和之不能饮。百廿年者味极醇，入口几如饮茶，而齿颊皆芬。"}]}