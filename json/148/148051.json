{"id":148051,"date":[{"year":1947,"month":4,"day":27}],"page":"7","source":"","region":"","masthead":"","special_issue":"","column":"","genre":"","count":"566","ytitle":"","mtitle":"石屋余沈","ftitle":"经国旧感","authors":["叙伦"],"text":[{"type":"paragraph","text":"叙伦"},{"type":"paragraph","text":"二十四年七月五日访宋仲方，仲方告以谣言或七号夜当有变。然既为人所知，当无虑矣。仲方又谓王克敏北来之前，曾与黄膺白何敬之商榷对日之策，终以抗御不能，承认侵地不可，仍止支节应付一法。然而支节可以日生，应付岂有既耶。当国府移宁之际，余即以为内政当定国是，外交当定国策，两者皆以从速调查研究入手。此事当以建设委员会任其策画，政治会议，决其行止。总之必使有通盘大计，然后政治方入途轨。十七年曾劝张静江先生不必办事业，(时静江长建设委员，方揽办电气筑路事。)宜筹建国大计，政治会议不当仅为因应之机关，宜设各曹，审定国计，时静江方有所避，不敢当此任。后二年会议虽设曹司，尚非如余之恉也。曾几何时而国势陵夷至于如此。回想收复汉口租界时，作何感想耶?仲方又谓监察院将劾汪精卫，黄膺白，何敬之及殷同等，以丧权辱国罪。于乎，果有其事，直儿戏耳。夫临察院之精神，早已磨灭尽净，亦可谓未曾实现；因有监院以来，问狐狸者固数数见，而豺狼则未之问也。此次北陲之事，论理当劾，而当劾者告仅此数子耶?且在此时而有此举并不足以示惩戒，而内政外交之纠纷益起。于乎!好为门面事，亦吾国人之习性也。余以为此时止宜认识某为真正辱国者，不复使之得政，而切实筹定国计，而励行束湿之治以科其效。监察院于国计既行之后，执法而绳，择豺狼而诛之，则狐狸自安于窟穴矣。"}]}