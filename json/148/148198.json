{"id":148198,"date":[{"year":1947,"month":4,"day":28}],"page":"7","source":"","region":"","masthead":"","special_issue":"浮世绘","column":"","genre":"","count":"458","ytitle":"","mtitle":"石屋余沈","ftitle":"杨春浦诙谐","authors":["叙伦"],"text":[{"type":"paragraph","text":"叙伦"},{"type":"paragraph","text":"杭州有金明齐先生者二，皆非杭人。皆与吾家往还。其一故秀水人，治金石，精于书尽；其一萧山人，善刻印。然性懒，受属，常阅时不奏刀也。杨春浦先生尝有所托，久不报。一日，春浦先生促之，明公曰:‘刻刻在念’。春老曰:‘吾则念念在刻’。闻者皆发噱。春老以善噱名，语无不谐。丰乐桥上一茶馆，似名丰乐楼者，杭之文艺诸公每晨必聚于此。即无日不可闻得此老之诙谐也。夏穗卿丈曾佑乡试发解之年。在此楼自诵其应试之文毕，曰:“非元即第二也!”及榜发，果得第二。丈故以八股文名也。"},{"type":"paragraph","text":"程君房墨"},{"type":"paragraph","text":"袁钰生善鉴藏。其所畜墨可值十万。钰生亡后，已有愿易价者。余与陈伏庐丈陆季馨合购其程君房制万历御制墨玄玄室六根清净及方于鲁制者各一。余试之，玄玄室最佳，御墨次之。研时皆不起沫，其黑如漆而入纸。方制研时起沫，盖漆重也。色亦黑，但以比程制，则方制油重，略有浮光，然以比昔日伏丈赠余之永乐墨为佳。永墨坚而不墨也。此数墨臭之绝无味可得，其性静矣!程制御墨质不如方制之细，玄玄室则质色又在二墨之上。又分购得曹素功制康熙耕织图二方，校明墨次矣。"}]}