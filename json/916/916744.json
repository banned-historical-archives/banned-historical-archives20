{"id":916744,"date":[{"year":1993,"month":8,"day":17}],"page":"7","source":"","region":"","masthead":"笔会","special_issue":"笔会","column":"","genre":"","count":"294","ytitle":"","mtitle":"绝句代笺","ftitle":"","authors":["王辛笛"],"text":[{"type":"paragraph","text":"王辛笛"},{"type":"paragraph","text":"病中惊悉钱钟书院士因病损去一肾，夫人杨绛亦以护理过劳致疾，良深系怀。顾念贤梁孟平居对坐，研经攻艺，撰述丰硕，各尽所长，唱随之乐数十载如一日，殆有胜于画眉者，而频年更以老病相依，弦歌不辍，淡泊明志，为世所艳称。顷昨夏至节远道回鸿，惠我好音，承告病体渐安，略解悬想，兼荷学长以拙况见问，尤感拳拳濡沫之情。衰朽不才，乏善足陈，虽已介乎夕阳黄昏之间，体气日益难继，然老骥伏枥，犹时思有所补苴，诚不自量力矣。因倚枕率成两绝句，以报故人，并用自勉。"},{"type":"paragraph","text":"损肾回春庆及时，贤如梁孟互扶持，碧梧不续围城梦，边上人生但写诗。"},{"type":"paragraph","text":"千里回鸿喜不禁，衰残北望耐追寻，当年承教知多少，无限钦迟是此心。"}]}