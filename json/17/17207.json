{"id":17207,"date":[{"year":1938,"month":6,"day":22}],"page":"10","source":"","region":"","masthead":"","special_issue":"","column":"","genre":"","count":"577","ytitle":"","mtitle":"光荣的牺牲","ftitle":"常熟汪兆鲲之死","authors":["心逸"],"text":[{"type":"paragraph","text":"心逸"},{"type":"paragraph","text":"山明水秀之常熟，于去年国军西撤，日军自徐六泾登岸入境时，被难之民众，只以城区计，已达二千以上，如合各乡计之，当有万余，余尝以此等死难之同胞，未能详知其姓名及死难时之情状，一一表而出之为恨。前日，有友来沪，为余详言有一对爱国青年夫妇，作光荣之牺牲，爰录之如下:"},{"type":"paragraph","text":"汪君兆鲲，年二十余，短小精悍，目炯炯有光，好思深，寡言笑，一望而知为一有志之士，非庸俗人也。幼时，读于邑之县立实验小学，善文章，下笔数千言，每试必列前茅，以故教师同学，咸爱敬之。毕业后，因家贫不能升学，在本邑党部主办之新生报馆任编辑职，因其识见高卓，言论精辟，故所著社论，輙能道人所不能道，言人之所不能言，虽老于笔政者不可及，故社会人士，咸争诵之。沪战既起，汪君任后方工作，不分昼夜，不遗余力。迨华军西撤时，为免无谓之牺牲计，避居乡间，至今年春，又潜归城中，继续努力其爱国工作。上月某日，适在家中，草工作报告时，不料为汉奸所探悉，引日军数人，破门而入。汪君知不能抗，挺身出，遂被逮，日军用枪刺穿其手掌，贯以麻索，牵之行。至司令部，先断其左右臂，然后用利刃洞其胸，断其首。当日军断其左右臂也，汪君犹直立不跪，怒目而视，口呼抗战到底，中华民国万岁不绝。汪君之妻陈女士，与汪君意志相投，一爱国女青年也，常助汪君工作，时适在侧，亦被逮，同时被杀，谓死难之惨，亦与汪君同也。"}]}