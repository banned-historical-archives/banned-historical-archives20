{"id":777535,"date":[{"year":1988,"month":9,"day":3}],"page":"3","source":"","region":"","masthead":"笔会","special_issue":"笔会","column":"","genre":"","count":"870","ytitle":"","mtitle":"上揖灵均①，下攀柴桑②草堂","ftitle":"读夏瞿禅③先生词后","authors":["马叙伦"],"text":[{"type":"paragraph","text":"马叙伦"},{"type":"paragraph","text":"余生平友人，于故温州为独多，然皆先辈承永嘉诸儒经世之学者，其次亦以诗文杰杰自立。晚识夏君瞿禅，瞿禅亦温州人也。时与共事之江文理学院，顾犹未知瞿禅尝从余友林半樱④学为词，而敬其人穆然如禅门尊宿，目所及，耳所住，心所向，无非词者，是化于词者也。比从瞿禅弟子宓君逸群(5)得读其《月轮楼词》，自谓“欲合稼轩、遗山⑥、白石⑦、碧山⑧为一家，终仅差近蒋竹山(9)而已。”余尝谓文章甘苦，自知胜于人知。自知而不为傲语以欺人，不为逊词以自欺，则瞿禅之自道者，正不必复赞一字。余独以为:词固诗之支流。诗有六义，而比赋兴为立词之本，三者必备，而兴尤为所以为诗者。无是，则是优孟之衣冠，飨庙之容像，虽不作可也。词之体若卑于诗，而其所以微词相发，使人感讽兴起者，二南、十五国风无以异焉。然宋以来词人所作，绮靡日甚，一篇之中，张皇矞眇，而按之乃无所有，是岂有异于优孟之衣冠，飨庙之容像哉?!瞿禅词清丽温雅，词之所当有者，既无不具。而其言有物，则上揖灵均，下攀柴桑、草堂，虽瞿禅自谓差近竹山，余以为瞿禅之所自期者，已骎骎而欲履其阈矣。余弱冠左右，曹然于词而敢为之，三十后渐不敢为，四十后竟不敢为，五十后遂欲绝笔；其不足以知词明矣。而逸群必嘱缀言于后，辄识此以应之。"},{"type":"paragraph","text":"三十四年七月"},{"type":"paragraph","text":"注:①灵均，屈原字。"},{"type":"paragraph","text":"②陶渊明浔阳柴桑人，此处以地名代人名。"},{"type":"paragraph","text":"③瞿禅，夏承焘字。"},{"type":"paragraph","text":"④林半樱，林鹍翔号，字铁尊。夏承焘曾从其学词。"},{"type":"paragraph","text":"(5)宓逸群，夏承焘学生。"},{"type":"paragraph","text":"(6)遗山，即元好问，字裕之，金文学家。"},{"type":"paragraph","text":"(7)白石，南宋词人，名姜鸫，字尧章，号白石道人。"},{"type":"paragraph","text":"(8)碧山，南宋词人，名王沂孙，字圣与。"},{"type":"paragraph","text":"(9)蒋竹山，名蒋捷，字胜裕，南宋词人。"},{"type":"paragraph","text":"此系马叙伦先生一九四五年为夏承焘先生《月轮楼词》而作的一篇读后感，夏先生珍藏四十余年。今已编入《夏承焘教授纪念集》中。"},{"type":"paragraph","text":"在这篇文章中，马叙伦对夏承焘的词作给予了高度评价，还针对宋以来诗词日益绮靡的状况提出了自己的见解，因之，对我们研究夏承焘的词作及其艺术追求，对了解和研究马叙伦有关诗词创作主张，都有重要参考价值。"}]}