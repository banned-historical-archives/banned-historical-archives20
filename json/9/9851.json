{"id":9851,"date":[{"year":1938,"month":4,"day":29}],"page":"12","source":"","region":"","masthead":"","special_issue":"世纪风","column":"","genre":"","count":"542","ytitle":"","mtitle":"胡沙随笔","ftitle":"关于郭沫若夫人","authors":["鹰准"],"text":[{"type":"paragraph","text":"鹰准"},{"type":"paragraph","text":"不见沫若兄数月矣，自彼离粤，双字且未通，然虽千里睽违，神魂固无时不飞驰其左右也。日来沪报译载郭夫人安娜女士，及于兄之过去，叙述周至，而自身目前与诸儿在千叶所遭痛苦，尤时流露于字里行间，读之不禁黯然。"},{"type":"paragraph","text":"因忆去年十一月十九日晨，余至兄高恩路寓所，入室即见其面窗默坐，若有重忧。既见余，乃告以东京有友人寄书来，谓夫人因彼之逃脱，曾被逮月余，饱尝鞭笞之苦。诸儿在乡，时遭无赖袭击。出信为余译读，声苦颤，泪亦盈眶。余讷于言，无以慰，相对默然者甚久。"},{"type":"paragraph","text":"翌晨再往，则兄已成七律一章，书成立轴，余就视之，墨渖犹未乾也。诗云:"},{"type":"paragraph","text":"(诗见今日本刊所载郭…………沫若先生“遥寄安娜”，此处从略。编者)"},{"type":"paragraph","text":"又一立轴，书彼四年前所作诗云:"},{"type":"paragraph","text":"‘信美非吾土，"},{"type":"paragraph","text":"奋飞病未能·"},{"type":"paragraph","text":"关山随梦渺，"},{"type":"paragraph","text":"儿女逐年增。"},{"type":"paragraph","text":"五内皆冰炭，"},{"type":"paragraph","text":"四方有谷陵。"},{"type":"paragraph","text":"何当挈鸡犬，"},{"type":"paragraph","text":"共得一昇腾。’"},{"type":"paragraph","text":"后附跋云:"},{"type":"paragraph","text":"‘此四年前流寓日本时所作。尔时虽不自由，家室尚相聚。并且有我在，狂暴者尚未敢侵陵。今岁独归，妻孥陷敌，备受鞭笞之苦。忆及此作，不禁倍加凄切。沫若。十一月二十日。’"},{"type":"paragraph","text":"并此两作观之，吾知沫若兄“妻孥陷敌”，虽增凄苦，然终不足动摇其‘爱国’之情，临行，遂索归藏之，今五月矣。因见郭夫人文，复又忆及，乃取出读之，并纪其事于此，亦所以示兄为国牺牲之精神也。"}]}