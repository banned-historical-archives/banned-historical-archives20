{"id":1226369,"date":[{"year":1999,"month":11,"day":21}],"page":"7","source":"","region":"","masthead":"笔会","special_issue":"笔会","column":"北山谈艺录","genre":"","count":"417","ytitle":"","mtitle":"墨妙亭断碑砚","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"东坡为孙莘老作墨妙事诗，并手书之，刻于石，置乌程墨妙亭。元时筑城，取亭中诸古刻为城基，此碑亦亡。明末，坡诗残石忽出，存字四行，王阳明得其左半十二字，琢以为砚，题云“驿丞署尾砚”，时王为龙场驿丞也。此砚清乾隆时归裘文达公曰修，今不知存佚。右半十七字为黄石斋所得，亦琢为砚，题曰“断碑”，镌于右上角隶书，下角镌“道周”小印，篆文。此砚后归吕晚村，于池左刻铭二行，云:“身可污，心不辱，藏三年，化碧玉。晚村手勒。”此砚后归吴兴姚氏，桐乡汪氏，同光间入金门潘氏郑厂。辛亥鼎革后，为杭郡邵伯褧所得，今在吾友瑞安苏仲翔钵水斋中。张芭堂金石契著录此砚，摹其正背，惟铭文下无“晚村手勒”四字，朱竹垞、厉樊榭、蒋心余、丁敬身均有诗题咏，并不及晚村刻铭事，盖当时有所讳言也，近人邓文如骨董琐记载此铭，谓朱竹垞铭之，则未尝见此砚也。余得此砚旧拓本二纸，吕黄两家题刻尚清晰，仲翔所藏原石，则稍漫漶矣。"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\11\\99bl070301.JPG\">"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\11\\99bl070302.JPG\">"},{"type":"paragraph","text":"<FONT class=imgsm>《墨妙亭断碑砚》图版</FONT>"}]}