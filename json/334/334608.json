{"id":334608,"date":[{"year":1956,"month":10,"day":10}],"page":"3","source":"","region":"","masthead":"","special_issue":"笔会","column":"","genre":"","count":"821","ytitle":"","mtitle":"茶余谈往","ftitle":"","authors":["夏枝巢"],"text":[{"type":"paragraph","text":"夏枝巢"},{"type":"paragraph","text":"三坡老人"},{"type":"paragraph","text":"客有昔日旅行密云县者，时值岁暮，见城厢内外铺户，咸悬灯结彩，询之途人，曰:"},{"type":"paragraph","text":"“欢送三坡老人也!”俄见鼓乐前导，而篮舆中，坐一童子，布衣短褐，年仅十余，殊非老人，心窃讶之。既入旅舍，同寓一叟，颇健谈，访其事。叟笑曰:“三坡，山名也。老人，官称也。在明季，杨镐督师四十万，出关抗清兵，一仗而败，全军几尽复。有王参戎者，独能整队归。王固密云人也。率所部数百，多故乡子弟，遂隐居山中，复理农事。满清入主北京后，山中人即与城市隔绝，不薙发，不纳税，不受清朝统治。其地名‘三坡’，为西山支麓，岗岭重叠，灌木丛生，势极险峻。县官差役，皆不敢深入。清兵征讨，累次复没，无可如何也。山中百物皆备，惟缺盐耳，亦颇苦之。山民都自为婚配，至康熙间，人口渐繁。有附近乡老出为调解，劝其纳税薙发，山民主者始允之。乃与县官约，岁交税银十两，由主者入城薙发纳税，而县官亦优礼相待。历来主山中事者为王参戎之嫡派子孙，世举一人，约束群众，咸尊之曰‘老人’，弗论年龄也。每临岁末，入城交税，地方居民，欢迎恭送，以示优异，今汝所见者是矣。”客以此奇事告余，余美其有爱国思想，具坚强不屈之气概。曾做“三坡老人歌”，兹复详志其事焉。"},{"type":"paragraph","text":"姜筠画品"},{"type":"paragraph","text":"姜筠字颖生，皖诸生，负才气。清季，试北闱报罢，留都过夏。以卖画自给，初未知名，无问津者。或劝之伪作石谷画，悬之厂肆，一日而十幅尽，得价不赀。群骨董肆争往求画，乃自署己名，复不售。颖生慨然曰:“世间真赏，大抵如斯耳!”久之，世人亦稍稍知颖生名，求者渐众。颖生虽卖画自给，然索画者必先询其姓氏。其画也，则取唐人之同姓者诗一联，用其诗意为画。以是人皆喜之。晚年居梁家园，生计稍裕，乃不刻意作画，以打牌为消遣，余与易实甫是其常客。一日，余大胜，不欲令其伤财，则笑曰:“君以最得意之作，他日偿吾博进何如?”颖生诺之，然卒未以画至也。颖生既作古，陈亮伯偶来，索观此画。谓颖生告彼，生平第一佳作，输与某矣。然实无其事，殆为萧翼赚去耶!"}]}