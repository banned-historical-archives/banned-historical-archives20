{"id":334708,"date":[{"year":1956,"month":10,"day":12}],"page":"3","source":"","region":"","masthead":"","special_issue":"笔会","column":"","genre":"","count":"579","ytitle":"","mtitle":"茶余谈往","ftitle":"","authors":["夏枝巢"],"text":[{"type":"paragraph","text":"夏枝巢"},{"type":"paragraph","text":"谑名偶志"},{"type":"paragraph","text":"明初，江西科名最盛。阅明代会试题名录，自洪武三年开料，连续五六科，江西人居十之七八，尤以吉安人为最盛，故仕宦京朝者亦最多。士夫北来，率以醃腊之鸡，代羔雁之贽，于是京人之轻薄者，以“腊鸡头”呼之。久乃简呼之以“鸡”。此江西“鸡”之名，所由来也。读王崇简“谈助”云:“严分宜(嵩)生辰，江西绅士往祝。分宜长身耸立，诸公俯趋致敬。高新郑旁睨而笑，分宜问故。答曰:“偶思昌黎斗鸡诗:‘大鸡昂然来，小鸡悚而待。’，以是失笑耳。”据此，则名赣人以“鸡”，自明代为已然矣。"},{"type":"paragraph","text":"按中国幅员广廓，异俗殊风，恒以名称相为谐谑。此风尤以北京人为盛，以其自负为大邦官样也。有以状态性情称者，如蜀曰:“老鼠”；湘曰:“骡子”；鄂曰:“九头鸟”；扬曰:“虚子”；苏曰:“空头”之类是也。有以习惯风尚称者，如北京曰:“油子”；南京曰:“拐子”；天津曰:“嘴子”；山东曰“侉子”；安庆曰:“丁子”之类是也。至于呼绍兴曰:“臭豆腐”；呼山西曰:“陈醋”，则更及于嗜好矣。吾独不明于关外东三省人，呼为:“白帽子”之作何解?偶忆明燕王在北京，阴图大位，其国师谓之曰:“若从吾言，当以‘白帽子’奉敬。”所谓“白帽子”者，即皇字之上半也。关东为清皇室发祥之地，故有此称。询之关东人，信然。总之，此等谐谑虽习久相沿，言者无心，受者亦不以为忤，然总是当日人民不能合群团结之表征也。"}]}