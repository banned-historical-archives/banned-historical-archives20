{"id":334497,"date":[{"year":1956,"month":10,"day":8}],"page":"3","source":"","region":"","masthead":"","special_issue":"笔会","column":"","genre":"","count":"863","ytitle":"","mtitle":"茶余谈往","ftitle":"","authors":["夏枝巢"],"text":[{"type":"paragraph","text":"夏枝巢"},{"type":"paragraph","text":"科长舞弊"},{"type":"paragraph","text":"民元国府北迁，有财部三科长，皆游学归来者，以同乡之谊，僦寓余家。偶与闲话，乃举财部司员如何舞弊纳贿之术相询，余谢不敏。固以请问。余曰:财部余所未历，但闻财部有二弊。一为报销案。然自咸丰间，以云南奏销案，兴大狱。同光间，阎文介长度支，乃清厘积弊，司员亦无敢以身试法者。一为银库。彼时各省解部，皆为现银，差官押银鞘到部，堆置堂下芦棚内，候堂期上兌入库。吏胥或故延其期，织需索酒资。差官之能事者，或应酬之，俾速了公事，以轻责任。至于堂司各员，必身兼银库差者，可分饭银。此则化私为公者，其法亦文介手定，无所谓弊也。"},{"type":"paragraph","text":"三人坚弗信，乃历举如何舞弊，如何纳贿之方法，历历如数家珍。余闻而愕然，既而曰:“君等之说法，何从得来，殆得之小说‘官场现形记’欤?”三人曰:“诚然，此岂非确证耶?”余乃正告之曰:“此书作者南亭亭长，盖毕生未入官场，凭报纸传闻，演为小说，借以痛骂官僚，其用意固别有所在，然多为齐东野人语也。前清司员，朱必皆清廉；即舞弊，亦断不如是之拙。君等前途远大，切勿信此，自坏心术，否则为害甚大!既为乡人，不敢不以正告。”乃不欢而散。"},{"type":"paragraph","text":"不数月，三科长乃同时免职，付司法。闻三人得罪，因将部准之款，抑压支付命令，勒索巨资。请款之员，亦干练者，阳与委蛇，阴请示于主者。主者某督军，固军阀中之权威，乃电质财长。财长震怒，遂执法以惩之，此皆不善读小说之害也。"},{"type":"paragraph","text":"长官骗术"},{"type":"paragraph","text":"昔日有某财长结纳权要，挥霍无度。闻其在职日，于时政府有所谓九六公债者，以还本付息无期，价大贬落。某财长存额甚巨，几于不值一文。于是与总税务司几度秘商，人皆知其为九六公债也。(公债本息向由税司握其权。)一日晤税司归署，欣然色喜。其亲信之司长秘书，微询之，笑而不言。闭户作书，匆匆遽散。其秘书检案上，遗一纸，似忙迫中遗忘者。上书九六公债，何时付息，何时还本，税司允以何项作抵，皆财长亲笔也。秘书窃以示库藏司长，仍置案头弗敢动。乃一夕而金融中要人争购九六公债，其价暴涨若干倍。久之寂然，某财长若忘其事者，然而腰囊满矣。而市场投机人之倾家荡产者，乃不可胜计。"}]}