{"id":334181,"date":[{"year":1956,"month":10,"day":3}],"page":"3","source":"","region":"","masthead":"","special_issue":"笔会","column":"","genre":"","count":"999","ytitle":"","mtitle":"茶余谈往","ftitle":"","authors":["夏枝巢"],"text":[{"type":"paragraph","text":"夏枝巢"},{"type":"paragraph","text":"烟草故实"},{"type":"paragraph","text":"烟草之兴，其在清初乎?明代不见于记载，即各家诗文集中，亦无咏此物者。惟姚旅露书云:“烟草产吕宋，本名淡巴菰。”王阮亭以告韩慕庐；慕庐时方教习庶吉士，乃召其门人辈，赋淡巴菰歌。事见分甘余话。余话又云:“慕庐嗜烟草及酒，酒杯烟筒不离手。余戏之云:‘必不得已而去，于斯二者何先?’慕庐俯首思之良久，乃答曰:‘去酒!’。”时纪晓岚亦嗜烟，有“纪大烟锅”之号，复有靴里走水之谑。此殆俗所呼叶子烟、关东烟，而统称之曰:“旱烟”者。"},{"type":"paragraph","text":"旱烟袋乃截竹为长管，碾玉石为嘴，范铜为斗，(俗称烟袋锅)实烟其中，以火燃之。华贵者则以象牙为管，翠玉为嘴，长不及尺。(俗称京七寸。)有急务时，可纳之靴筒中，是以纪昀正在吸烟之际，乾隆帝忽召见，乃仓卒掖进靴中，而忘息余火，既而火灼其肤，甚感痛苦。帝问其故，乃有“臣靴中走水!”之笑话。"},{"type":"paragraph","text":"(北京人谓:“失火”为:“走水”)"},{"type":"paragraph","text":"昔日北京后门之烟袋斜街，宣外之王麻子，皆以制烟袋出名。有三百余年之历史，故知其始于清初也。"},{"type":"paragraph","text":"又朱竹垞集中有赋金丝熏词，并时词家同作者，达十人以上。以余度之，当是后来之水烟。以铜制为袋，灌水于中，隔水吸之，谓可免烟火气，南人多嗜之。其贵重者竟用金银制成，或另装以景泰蓝之套，亦长不及尺，谓之:“二马驹”，其义不知何取，或言可于马上携带也。庚子北京乱后，余见欧洲兵士，争于市上购此，以归贻家人，盖西方未曾见此也。"},{"type":"paragraph","text":"水烟之制造者，多闽之汀、漳人。用烟叶夹紧，而细切为缕，色黄若金丝然，故竹垞名之曰:“金丝熏”。"},{"type":"paragraph","text":"近年水旱两烟，嗜者渐少，而雪茄与纸烟继之。雪茄译音，亦名吕宋；纸烟则以烟丝用纸裹之。中国产烟之区不少，从前外人取我原料，制成复售于我，利之外溢者多矣!然中国土制之雪茄，如蜀之金堂，鲁之兗州，其香味亦不逊于外货。若土制之纸烟，则清光绪间，北京已有所谓:“红顶子”牌者，系吾乡黄慎之学士所创之工艺局制造。后以赀力弱，为外商设立之大公司所排挤，遂停办矣；其后南洋兄弟烟草公司兴起，规模颇大，与外国公司支拄多年，迄今犹在。"},{"type":"paragraph","text":"居仁日览"},{"type":"paragraph","text":"袁世凯之在位也，命内史诸人于史鉴中，采取有关治乱之源，民生利弊之事，及先代诸名臣奏议，分类择录，日进一册，名之为:“居仁日览”。居仁者，就所居之堂名。日览者，仿“太平御览”例也。闻初颇依时披读，后渐搁置，而内史之采录如故。余尝见之，盖用宣纸精表，界朱丝为栏，缮写亦极工整。闻当时秉笔者，为夏寿田、严复诸人云。(二)"}]}