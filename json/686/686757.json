{"id":686757,"date":[{"year":1984,"month":11,"day":12}],"page":"3","source":"","region":"","masthead":"","special_issue":"文艺百家","column":"","genre":"","count":"789","ytitle":"","mtitle":"燕京风俗查卷","ftitle":"","authors":["顾廷龙"],"text":[{"type":"paragraph","text":"顾廷龙"},{"type":"paragraph","text":"余因挚交瓜蒂庵主谢国桢教授之介，获识邓君云乡。云乡熟掌故，擅诗文，谈艺论学，滔滔不绝，颇堪钦敬。一日持近著《燕京乡土记》一稿示读。皆旧时北京之习俗风尚，颇多异闻。在游观饮食之中，皆存历史演变之迹。昔我家颉刚教授在广州中山大学提倡民俗之研究，研究关于民间流传之信仰、习俗、故事、歌谣、谚语等，尝主编《民俗周刊》，是亦专门之学，岂可以识小视之。余于三十年代间曾旅居燕京者八年，素性不好游赏而又善忘，今读云乡之稿，浑然如温旧梦矣。"},{"type":"paragraph","text":"尝阅前人日记，往往载厂甸之盛，余曾两度游观:从和平门起至南新华街，均搭盖席篷遍挂名人字画、楹联、条屏、中堂，游人之多，挤扎不能驻立。蹻足眺望，大名家，多伪作，近人者尚有佳品，价亦不廉，非学子可以染指。南行至海王村，则书摊林立，游人亦多，然尚可在摊旁检阅，偶得异本，归与同好相赏，殊足乐也。今观云乡稿中所记，情亦历历，为之神往。"},{"type":"paragraph","text":"又忆一九三四年，其时国民党政府废止阴历。阴历元旦凡学校机关均必须照常上班，然于腊鼓催年、农历除夕之际，家家户户无不置酒欢饮；商店照例休息，厂甸仍极热闹，即白云观之“燕九”盛日，亦仍车毂喧阗，不殊曩昔焉。由此可见，风俗之移易，似不宜强加变革。况风俗之中，有善有陋，善者宜保存之，发扬之；陋者宜剔除之，改变之。“但开风气不为师”，其取舍之际，要在深心者之远瞻熟虑，因势利导，保存发扬其善者，为民族传统之继承；剔除改变其陋者，为民族健康之前进，二者至宜并重，固不能轻率主观，以个人之好恶而偏废之也。建国以来，重视春节，亦所以重视农业劳动，重视历史传统，顺乎民情，适乎天时，岂不懿欤?"},{"type":"paragraph","text":"《四库全书总目》其时令一类，收书仅二部而入存目者十一部，可谓寥寥。嗣后著者稍多，亦不过约二十部。云乡此书，可于此类占一席矣。衰年笔墨荒伧，不足阐扬于万一，率记数语，聊存鸿雪。"},{"type":"paragraph","text":"此文系作者为《燕京乡土记》一书作的序，题目为编者所加。"}]}