{"id":51890,"date":[{"year":1939,"month":1,"day":1}],"page":"10","source":"","region":"","masthead":"","special_issue":"中国医药","column":"","genre":"","count":"568","ytitle":"","mtitle":"进补之讨论","ftitle":"","authors":["邹德民"],"text":[{"type":"paragraph","text":"时轮回转，季节数变，不觉又到草木凋零、昆虫蛰伏，万物收藏之一静的时期，亦即人之处事一年结束之时。吾人经商贸易，用心用脑，钩心斗角，辛劳之余，在此时期，天正假人以体养之机，使人得以谋体质康强之道，为增进来年办事之精神。调养方法，一面固须自慎，对于饮食起居加以注意，从卫生方面摄养；最要者首当节欲，上士尚有异被之举，矧在常人乎!苟房事过度，肾藏亏弱，抵抗力衰退，寒邪内伏，至春发为温病，故内经有“冬不藏精，春必病温”之戒。一面当求诸药剂，以弥补身体上之缺点，或乘比而治疗素有慢性之宿恙，配合当推膏滋，最为简便适宜。但进补之目的，固为体质康健，蠲除疾病，用药应视其何藏不足，何腑有病为变迁。气虚补气，血虚益血，阳虚扶阳，阴虚养阴，胃痛治胃，便秘润肠，随其虚之所在，病之症结，而因症处方，得效自伟，焉可拘于补剂，不问皂白，而滥用参术归地，以为已尽补之能事。要知药无补泻，贵在中病，而能强身，即使泻剂，用之得当，何啻补剂?如平时热滞素盛，口气发臭，大便常秘者，当用轻泻之剂，以润肠通便，精神乃觉舒畅，若仅进补药，能不嫌滋腻而致胃呆者几希矣，纵稍用大黄亦无不可也。"},{"type":"paragraph","text":"更有每逢冬令而购龟鹿驴皮等胶自熬，既不究其性质之如何，又不知本身弊点之何在，贸然以为进补者甚多，利害听诸侥幸，如此补法，恐补益未见，反滋弊端，故进补者，宜询诸医家始妥。"}]}