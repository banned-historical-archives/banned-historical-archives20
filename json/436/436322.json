{"id":436322,"date":[{"year":1962,"month":10,"day":14}],"page":"4","source":"","region":"","masthead":"","special_issue":"","column":"","genre":"","count":"616","ytitle":"","mtitle":"西谛古籍题跋三则","ftitle":"","authors":["郑振铎","西谛","吴晓铃"],"text":[{"type":"paragraph","text":"郑振铎　西谛　吴晓铃"},{"type":"paragraph","text":"清乾隆间殿刊聚珍本《农书》跋"},{"type":"paragraph","text":"余偶购石印本《农书》，于邃雅斋，此本从内聚珍本出，遂欲更得一内聚珍本，遍访厂肆不获。今晨偕晓铃至修绠堂，适斐云亦在，获见好书不少，明刊本《朝鲜日本图说》其白眉也，谊应归北京图书馆。闲谈及《农书》，助廉乃取出此本，索四十金，余立偿之，挟书以归。余所见《农书》并此凡五种。"},{"type":"paragraph","text":"一九五六·七·八·谛"},{"type":"paragraph","text":"康熙二十六年丁卯刊本《群雅集》跋"},{"type":"paragraph","text":"此是以古诗、赋试士之集，已开《学海》之先河。集中作者后有抗清而死者，故此本传世甚少。去冬南下，在上海晤徐森玉先生，以此书及彩印《金鱼图谱》见贻。余方广收各代及地方总集，又正写古版画史略，得此二书，为之狂喜。将何以报之乎!"},{"type":"paragraph","text":"一九五七年一月十六日，灯下，西谛记。时夜静无声，明月照积雪上，清光冷隽射骨。"},{"type":"paragraph","text":"明吴郡冯氏承训堂校刊本《冯元成先生宝善编选刻》跋"},{"type":"paragraph","text":"余尝见明冯时可《宝善编》，惜失收，不知为何人所取。此冯氏《宝善编选刻》二卷乃其续集也，世无知者。一九五七年一月十三日过隆福寺修绠堂，见案上澹生堂抄本《萨天锡集》、钱求赤校韩柳文等，已悉为他人捷足先得，颇感懊恼。最后见此书，乃携之归。此一明人传记书，实亦大有用也。时暮色苍茫，将雪未雪；履冰访肆，兴自不浅!彼横通者流，惟知为收书而收书，固未必知书之真实用处也。"},{"type":"paragraph","text":"西谛记"},{"type":"paragraph","text":"附记西谛先生逝四载矣，而余理董其古籍题跋尚未成稿，思之增惭愧。今谨录出八则，并加点定，陆续付刊报端，志不忘师诲，亦以自策也。"}]}