{"id":347307,"date":[{"year":1957,"month":5,"day":17}],"page":"3","source":"","region":"","masthead":"","special_issue":"笔会","column":"","genre":"","count":"319","ytitle":"","mtitle":"悼盛家伦","ftitle":"","authors":["叶恭绰"],"text":[{"type":"paragraph","text":"叶恭绰"},{"type":"paragraph","text":"日前余闻家伦死，惊悼不能言，泪下盈襟不自省，欲哀挽亦不成章，及诵田汉同志诗，触机一发，成此六绝。鸣呼，家伦对余友谊，虽似浅而实沵，知之者恐亦有限，余卅年来屡觅博通音律者与商声歌合一之法，既失之萧友梅、黄自，今又丧家伦，度此愿终难遂矣。"},{"type":"paragraph","text":"朝来洒泪独伤神，默默无言叹息频，似有无穷烦恼事，谁知为恸盛家伦。"},{"type":"paragraph","text":"家伦近岁始论交，踪迹虽疏意自超，不以恒情来待我，回思那禁泪如潮。"},{"type":"paragraph","text":"老来伤逝总悽其，朝露情怀只自知，争忍歌声闻夜半，歌声肠断在临歧。"},{"type":"paragraph","text":"博学宏才世所希，穷搜佳籍助遐思，香烟缭绕炉灰烬，忍忆回谈七调碑。"},{"type":"paragraph","text":"千里送君终一别，况兼永别阻临丧，不知灵爽今何托，明月依然在屋梁。"},{"type":"paragraph","text":"家世茫茫孑一身，卅年飘泊更何因，他年若撰声家史，莫漫篇中失此人。"}]}