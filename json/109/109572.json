{"id":109572,"date":[{"year":1946,"month":8,"day":30}],"page":"5","source":"","region":"","masthead":"","special_issue":"","column":"","genre":"","count":"2404","ytitle":"","mtitle":"哭四弟一多","ftitle":"","authors":["闻展民"],"text":[{"type":"paragraph","text":"闻展民"},{"type":"paragraph","text":"呜呼一多，汝竟死乎，以汝之年未知命，素不干世，余始终疑汝不应先余而死，更不应如斯而惨死，尚冀报纸所载为误，如汝子立鹤之死而复苏，孰知所谓传者皆真，而所揣者均成泡影也。早知其有此，余定当飞赴汝旁，救汝护汝，芒鞵竹丈，阶隐江村，闭户读书，替汝阍守，安忍弃汝万里之外，而使卑鄙者乘机决意乎，余每念汝之死，輙肝肠寸裂，怒发冲冠，不惜舌断声嘶，为汝呼诉。然泪随笔下，哀不成辞，停管扪胸，伤心疾首，觉汝不惜为国家人民直言以贾祸，余又何爱惜此六十衰朽之躯，不替汝尽情昭雪，而使永此饮恨沉冤于九泉!绵薄如余，心余力绌，呼天无益，徒唤奈何，故于汝逝后一月之久，含悲忍痛，泣血陈词，遥望滇池，招魂奠汝。"},{"type":"paragraph","text":"闻汝之死也，纯以欲求民主而招致，无论谁秉国钧，终不能卒劳百姓而独自为政，故为人民安乐，国家前途与历史流芳伟大，汝之取义，正汝之成仁，若以汝之学术言，在学府失一良师，在家庭里一领导，即任自修自励，尚觉脱离太早，未尽所长，以完成更精深不朽之述作，其损失不可以道里计，其关系不可以狭小言，汝为何不珍视汝有用可贵之身，为个人完成造就，为国家培育人才。为社会保留元气，而将此大无畏之精神，孤注一掷，以致为天下亲爱者所痛乎?"},{"type":"paragraph","text":"汝之生，少余十有一岁，浙初就学，而余游北平，后余南旋，喜汝宿慧，知汝必将以文章名世。汝初就外傅，群季争嬉戏，汝独哦哦不休，其后远游，避暑归省，难值炎午，汗挥雨注，犹披览不辍，比薄暮，蚊蚋袭人，以扇摇曳，油灯照影，伴汝书声，母氏悯汝劳，命之辍，汝不应。一日傍晚，汝方立露井观书，蜈蚣缘汝足而上，家人乍见呼汝，罔顾，代而驱之，汝反讶其扰，犹忆汝新婚之夕，贺者盈门:汝握卷不即出，促汝而成礼。此皆汝之好学不倦，曾不以外物而动其心，故其造诣愈深，而所学亦猛进。"},{"type":"paragraph","text":"汝幼好读梁任公文字，此乃汝认识政治之发轫，十三岁出应清华入学考试，主司赏汝文；以此获选，故汝以文声闻于校中，时国是日非，汝参加“五四”运动，为当道所忌，至以停送海外为逼，汝不为动，竟以此延滞西渡，汝亦不为意，汝之强毅不屈，固知终不能苟容于世也。汝学成归国，一意倡导文化，致力新诗，以“死水”“红烛”蜚声于文苑。其后去而稽古，于“群经”“小学”“庄子”“屈辞”“古文诗”均所探讨，著有“周易义证类纂”“诗经今释”“庄子内篇校记”“乐府诗笺”“杜少陵年谱”行世，又有“唐诗”“杜诗”选本“唐诗杂论”尚未刊行，“唐诗校勘”“九歌白话歌剧”“中国文学史”则均未脱稿。尤嗜楚辞，注有“楚辞校补”，曾获奖于全国学术审议会。吾闻好读楚辞者不祥"},{"type":"paragraph","text":"汝尝谓屈子行义高于文采，闵其身世而引为同调，今兹之死，殆其谶耶?然不死于自投滇池之水，而死于狙击之手，则汝之所遇视屈子尤不若矣。"},{"type":"paragraph","text":"汝之循海初归也，重返故都，为艺专教长，后主讲沪政治大学。迨民国十六年，始应首都中大外文系主任之聘。以桑梓之请。归长武大文学院。又去之青岛大学，职掌如故，均以青衿佻达，不欲嗣音，遂来母校清华，为中文系主任，以迄于今，行踪屡转，而所学则随时更进，方谓其夙夜匪懈，以翱翔于书圃者，将使其学术由深刻而趋于汎滥，复由博返约，终归平淡以极其精微，孰知汝以蒿目时艰，不忍天下之饥溺，欲以惠士林者惠中国，锄经苑者锄世途，具坚忍不拔之心，擅刀笔舌锋之锐，欲以文字讲演之力，与手握权势刀枪者角逐，不度不量，宜其死矣。"},{"type":"paragraph","text":"汝本非论政之才，固薄富贵而乐贫贱者也，汝素俭约，文字外无他嗜，布袍穿履，服之晏如。闻汝随校西迁偕，诸生徒步数千里，反以为乐，饔飱不继，杂以菜羹，束修不敷，助以篆刻。或典沽衣物以助之，汝难宾贫，然敏求如故。闻权贵有以礼聘汝者，汝望望然去之，则汝固不以富贵贫贱而易其操者。使汝稍易其守，固早已驷马高车，又焉有一朝亡身之祸?汝固厌恶政治者也，又胡为舍所学而论政乎?吾知汝之忍痛暂离书帏，盖有所感也，非有所图也，闻汝转变之初，几经考虑，徘徊七日，终于仗义执言，欲以挽支危局。当点岁军事失利之际，汝要求改革政治，以武装保卫大西南。胜利既临，汝坚反内战，以求民主，以纯洁无私之主张，而欲澄清汙濁横流之社会，求之过急，为之愈坚，而言之遂不免于亢激，爱汝者在此，怨汝者亦在此也，夫汝以手无寸铁之书生，具滔滔之口辩，能使莘莘士子，风起云从，登高一呼，响者四应，汝纵欲剖心自白，与世无争，吾能信之，忌汝者能岂谅汝，故为汝计，莫如杜门，以求苟免，而汝敢作勇为，不知韬晦，置死生于度外，视国是如泰山，奔走呼号，从无反顾。闻怨汝者扬言购汝头颅，汝淡然一笑，李公朴之死，人言次将及汝，汝弔死唁生，挺身以赴。呜呼，天胡大汝以名，而悭汝以寿，多汝以才，而吝汝以智，使汝愤世嫉邪，丝毫不挫，富贵不能淫，贫贱不能移，威武不能屈，汝欲为大丈夫，又焉得不死于竖子之手乎?"},{"type":"paragraph","text":"呜呼，兄弟五人，惟汝先逝，余以奔走，不获家居。其后汝亦远游，数岁或不得一见，汝归讲武大，此为平生久聚之时。嗣则天各一方，东西劳燕，两都沦陷，相率归来，父母弟昆，岁暮团集，孰知即最终之一晤乎。次年汝与驷弟随校迁滇，母氏卒于沙洋，余与汝诸兄，侍老父由鄂而蜀去岁乱平，始归故里，而老父已先弃养，遭家不造，抢地呼天，今兹又闻汝丧，道远难赴，更增悲怛，万念俱灰，累汝知交，抚存赙没，虽有兄弟，不如友生，然汝之义烈，薄海同钦，狙尔元凶，正严法网，遗著有名流之搜集，表扬多大雅之文章，万古流芳，死亦何恨。惟念汝子立鹤以身乞代，竟受重伤，孺子何辜，亦遭荼毒，所幸天良未泯，一脉犹留，至诚感神，亦汝之灵佑。其他子女，均未成龄，教养未终，知汝遗憾，此皆余所当负荷者也，一息尚存，当尽教养之责，不敢妄邀矜卹，累汝廉谔之操，侯汝遗骨迎归，定当葬于父母之旁，以补汝疏省之憾，自今以往，余亦无意于宦途，老境无多，仔肩难荷，英灵有作，魂梦常依，孤子孀妻，更当默佑，倘使他生有幸，昆季重逢，愿作渔樵，不求闻达，切莫直言无忌，再作文人，魂兮归来，躬自悼矣。四弟死后一月长兄展民泣写于浠水故里。"}]}