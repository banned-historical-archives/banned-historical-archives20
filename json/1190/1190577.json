{"id":1190577,"date":[{"year":1999,"month":2,"day":26}],"page":"9","source":"","region":"","masthead":"笔会","special_issue":"笔会","column":"北山谈艺录","genre":"","count":"334","ytitle":"","mtitle":"丁娘布","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"松江棉布，元时已以细紧为天下最，明清间尤盛称丁娘布。盖郡城东门外双庙桥有丁氏妇，弹棉花极精纯，用以织布，细软不同凡俗，因以著名，又称飞花布。清圣祖南巡，尝以进御。朱竹垞在京师日，此物方大行。遂为诗张之，其结云:“长安城中盛衣马，此物沉思六街寡。裁作轻衫春更宜，期君更醉天坛下。天坛三月踏青时，领边短鬓风吹丝。试寻油壁香车路，追逐红裈锦髻儿。”当时为都下士夫所珍如此。娄孙布衣葛厚卿亦有诗云:“吾松丁娘子，经纬机上新。紫花花如金，白花花如银。抱布献天子，曾为皇家珍，篝灯勤夜织，劳苦难具陈。一人来织作，不能衣百人。安得一娘子，化为十百身。”视朱作为有比兴。自洋布输入，土布渐归淘汰，然松人犹称舶来棉布之细紧者曰洋标布，盖标布亦旧时名产也。"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\02\\992q090301.JPG\">"}]}