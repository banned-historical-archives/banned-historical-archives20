{"id":1216145,"date":[{"year":1999,"month":9,"day":3}],"page":"10","source":"","region":"","masthead":"笔会","special_issue":"笔会","column":"北山谈艺录","genre":"","count":"404","ytitle":"","mtitle":"书画家胡公寿","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"华亭胡公寿，名远，号瘦鹤，别署横云山民。清同光间以书画负盛名于沪渎，书宗李北海，画则山水、梅竹、兰石，无不隽远。日本人东归，辄以得其尺幅为韵事。当时上海有三胡之目，巨商胡雪岩之巧宦，名妓胡宝玉之色艺，及公寿之书画也。公寿脱略不羁，求书画者骈阗于门，润笔之资累万，到手辄尽，卒无恒座，或以挥霍过之，然亦未尝见其荡佚，盖视身外物淡如，世人亦不甚识其高节也。耿伯齐有感旧诗云:“立帜四王外，泼墨成奇构，尺幅世竟宝，海外犹争购，千古名不灭，孰似公多寿。”吴缶庐十二友诗云:“横云画竹风雨痕，横云画石怪鸱蹲，泼墨黑风倒吹海，悲秋黄叶齐打门，一鹤梳翎有何寄，众佛低首谁敢尊，有时阁笔发浩欢，濯足颇厌申江浑。”皆非虚美，可以传其人矣。"},{"type":"paragraph","text":"时人有诗云:“横云山民擅三绝，一缣倭国价连城，可怜书法空当代，竞被册青掩盛名。”谓其书胜于画也，此诗见王韬《瀛壖杂志》，又云胡公寿屡试不售，去而学画。"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\09\\9993100401.JPG\">"}]}