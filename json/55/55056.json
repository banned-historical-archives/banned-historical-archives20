{"id":55056,"date":[{"year":1939,"month":1,"day":22}],"page":"9","source":"","region":"","masthead":"","special_issue":"中国医药","column":"","genre":"","count":"762","ytitle":"","mtitle":"生熟附子功能之比较","ftitle":"","authors":["中权"],"text":[{"type":"paragraph","text":"中权"},{"type":"paragraph","text":"同一药也，而一生一熟，力有大小，主治亦异，附子其一例也。附子为辛甘大熟之品，助元阳，逐寒湿，为药品中斩关奋斗之将，与半夏大黄，同为国产药品之佼佼者。每岁输出，以数十万计，论其生熟功能之比较，根据古医籍所载，大致熟附用以温脾补肾，凡脾肾阳虚，有寒湿等，用之均可治。如伤寒少阴病，麻黄附子细辛汤，用熟附以振肾中之阳，麻黄附子甘草汤，用熟附以补元阳，防发汗太过；太阳病芍药甘草附子汤，用熟附以补肾阳皆是也。其主用终关于温补方面者。生附性味之烈，远过于熟，凡元阳暴亡，霍乱厥逆，病在危急之际，非此不救。如少阴　病 白通汤，用附以救治阴盛于下阳格于上之症；通脉四逆，用生附以救阴盛于内格阳于外之症；霍乱四逆汤，用生附以回阳救逆皆是也。其主用终用于急救方面者，颠倒误用，无益有害。至于强心定漏，亦惟生附能之，以生附大辛大热，有刺激麻醉之性也。又经方所谓一枚炮者，皆熟附子，干者可用七八钱，生用去皮破八片，至少亦五六钱。"},{"type":"paragraph","text":"生附之治霍乱，确有大效，章太炎劝中医审霍乱之治云:“霍乱其甚者，厥利交作，渐至脉脱，在中医则以四逆汤通脉四逆汤救之，在西医则以樟脑针盐水针救之，四逆汤二方，并以生附子为君，强其心藏，以干薑为臣，止其吐利，二者相合，脉自得通，樟脑针亦强心之术，与此同意。……”且川东蔓府湘西辰沅一带，三伏日即以生附子猪肉合煮饮之，以防霍乱，此固强心健胃之要剂；若以熟附片进则无丝毫之效矣。生熟附子功能之比较，不过如是，时医昧于古方，不能治今之说，不能将古方临时视病轻重消息行之，惧熟附辛烈不敢用，遑言其生!动用轻清之药以治病，彼以为不求有功，但求无过，而不知过即伏于是矣，真不知杀死人多少也!何韵伯亦曰:“今之畏事者，用乌附数分，必制熟而后敢用，更以苓连监制之，焉能挽回危证哉!……”此语于医界恶习，可谓慨乎言之!"}]}