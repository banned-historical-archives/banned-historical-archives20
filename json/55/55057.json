{"id":55057,"date":[{"year":1939,"month":1,"day":22}],"page":"9","source":"","region":"","masthead":"","special_issue":"中国医药","column":"","genre":"","count":"1153","ytitle":"","mtitle":"中风论略　(上)","ftitle":"","authors":["刘民叔"],"text":[{"type":"paragraph","text":"刘民叔"},{"type":"paragraph","text":"素问上古天真论云:“夫上古圣人之教下也，皆谓之虚邪贼风，避之有时。”避之者，谓避虚邪贼风，由外中入也。所以灵枢九宫八风篇云:“圣人避风，如避矢石。”中风名义，盖本诸此。阴阳应象大论云:“邪风之至，急如风雨，故善治者，治皮毛；其次治肌肤；其次治筋脉；其次治六府；其次治五藏。治五藏者，半死生也。”其尤甚者，则灵枢五色篇云:“大气入于藏府者，不病而卒死矣。”千金翼论云:“夫得风之时，则依此次第疗之，不可违越，若不依此当失机要，性命必危!”外台秘要能知此义，观其以深师桂枝汤，麻黄汤，冠于中风，及诸风方一十四首之首，乃浅治风中皮毛肌肤之法也。又以卒中风方七首，次于其后，乃深治风中筋胍腑脏之法。巢氏病源以后，诸家述风不下数十百种之多，大抵皆素问风论“风中五藏六府之俞，亦为藏府之风，各入其门户所中，则为偏风。”盖皆善行而数变之杂风也。考孙真人千金方第八卷云:“夫诸急卒病多是风，初得轻微，人所不悟，宜速与续命汤。”谓初得急卒，病尚轻微，切勿游移，速服续命为当务之急也。其后连载九续命汤主治，多为风中五脏之半死生证。观其小续命汤第一方主治云:“卒中风欲死，身体缓急，口目不正，舌强不能言，奄奄忽忽，神情闷乱。”又小续命汤第二方主治云:“中风冒昧，不知痛处，拘急不得转侧，四肢缓急，遗失便利。”又大续命汤第二方主治云:“大风经脏，奄忽不能言，四肢垂曳，皮肉痛痒不自知。”又西州续命汤主治云:“中风入脏，身体不知自收，口不能言，冒昧不识人，拘急背痛，不得转侧。”细绎诸续命方主治，固无所谓六经形证也。乃后世竟倡依六经见证，加减治之之说，一若续金诸方，谨能浅治中风之表证，而不能深及大风经脏之危证者，开人自为说之弊，致令中风危证，百不一救。噫!始作俑者，其无后乎!至于续命所主奄忽不能言，冒昧不识人，固有近于厥则暴死之厥也，然厥为内逆，病在血脉，风为外中，病在神机，神机为神气游行出入之道路，西说谓之神经，虽厥逆亦有涉及神经者，而血脉则为其大本也，中风亦有涉及血脉者，而神经则为其大本也，后人以厥为内风，则名已不正，又有以厥为外风，则言更不顺矣。风之与厥，判然两途，间或会逢其适。并发风厥者。须知厥与风异，正以其无中风之口目不正，舌强不能言，拘急肯痛，不得转侧诸证也。灵枢寿夭刚柔篇云:“病在阳者，命曰风病”:五色篇云“病生于阳者，先治其外。”素问至真要大论云:“从外之内者，治其外。”既为由外中入之风，汗而发之，乃正治也。所以续命九方，皆宗神农本草之麻黄“味苦温主中风”“发表出汗，”以为主药，西州续命方后，且明著汗出则愈之效。又千金贼风第三所载之依源麻黄续命汤，则迳以麻黄题名矣。此为三代秦汉，历圣相传之大法，两晋隋唐经师授之验方，民叔幼而学之，长而行之，用以图治，治无不愈，愈无不十全。"}]}