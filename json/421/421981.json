{"id":421981,"date":[{"year":1961,"month":9,"day":12}],"page":"4","source":"","region":"","masthead":"","special_issue":"笔会","column":"","genre":"","count":"303","ytitle":"","mtitle":"《鲁迅诗稿》序","ftitle":"","authors":["郭沫若"],"text":[{"type":"paragraph","text":"郭沫若"},{"type":"paragraph","text":"鲁迅先生无心作诗人，偶有所作，每臻绝唱，或则犀角烛怪、或则肝胆照人。如“横眉冷对千夫指，俯首甘为孺子牛，”虽寥寥十四字，对方生与垂死之力量、爱憎分明，将团结与斗争之精神、表现具足。此真可谓前无古人、后启来者。"},{"type":"paragraph","text":"鲁迅先生亦无心作书家，所遗手迹，自成风格。融冶篆隶于一炉，听任心腕之交应，朴质而不拘擎，洒脱而有法度。远逾宋唐，直攀魏晋。世人宝之，非因人而奖也。"},{"type":"paragraph","text":"然诗如其人，书如其人，荟而萃之，其人宛在。荀子劝学篇有云“学莫便乎近其人，学之经莫速乎好其人。”鲁迅先生，人之所好也，请更好其诗，好其书，而日益近之。苟常手抚简篇，有如面聆謦咳，春温秋肃、默化潜移，身心获益靡涯，文笔增华有望。"}]}