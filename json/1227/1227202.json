{"id":1227202,"date":[{"year":1999,"month":11,"day":27}],"page":"11","source":"","region":"","masthead":"笔会","special_issue":"笔会","column":"北山谈艺录","genre":"","count":"733","ytitle":"","mtitle":"唐大碑","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"王性之默记云:“华州西岳庙门里，有唐玄宗封西岳御书碑。其高数十丈，砌数段为一碑。其字八分，几尺余。其上薄云霄也。旧有碑楼，黄巢入关，人避于碑楼上。巢怒，并楼焚之。楼既焚尽，而碑字缺剥焚损，十存一二也。京兆姚嗣宗知华阴县，时包希仁初为陕西都转运使，才人境，至华阴谒庙，而县官皆从行。希仁初不知焚碑之由，礼神毕，循行庙内，见损碑，顾谓嗣宗曰:‘可惜好碑，为何人烧了?’嗣宗作秦音对曰:‘被贼烧了。’希仁曰:‘县官何用?’嗣宗曰:‘县中只有弓手三四十人，奈何贼不得。’希仁大怒曰:‘安有此理!若奈何不得，要县官何用?且贼何人，至于不可捉也?’嗣宗曰:‘却道贼姓黄名巢。’希仁知其戏己，默然而去。”此事亦见邵氏闻见录，谓“韩魏公宣抚陕西，荐姚嗣宗于朝，命官以大理寺丞知华阴。有运使李参者，性卞急，因谒岳相见。庭中唐大碑为火所焚，问嗣宗曰:‘谁焚此碑?’嗣宗曰:‘草贼耳。’参问曰:‘何不捕治?’嗣宗曰:‘当时捉之不获。’参问贼姓名，嗣宗曰:‘黄巢耳。’参知其玩己，乃已。”邵氏所记，殊不逮王氏之有风趣，且一曰包希仁，一曰李参，亦未知孰是。又开天传信记云“玄宗金天庙碑，高五十余尺，阔丈余，厚四五尺，天下碑莫大也。”盖自有碑来，此为最大。然据默记云，则系砌数段而成，非一石能有如许大也。数十丈当为数十尺之误。关中金石记有明皇华山铭残字，开元十二年十一月立，明皇撰文并隶书，在华岳庙。毕秋帆云:“今只存‘驾如阳孕’四字。‘驾如’者，‘仙驾如闻’句也。‘阳孕’者，‘阴阳孕育’句也。碑为黄巢所毁，故自欧赵以来不著录。”凡此诸记，实一碑也。或曰封西岳御书碑，或曰金天庙碑，或曰华山铭，碑额不存，不知正名云何。唐大碑则宋以来俗称耳。"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\11\\99br110301.JPG\">"},{"type":"paragraph","text":"<FONT class=imgsm>唐玄宗御制华山铭残碑</FONT>"}]}