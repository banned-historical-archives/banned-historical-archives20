{"id":369135,"date":[{"year":1958,"month":5,"day":21}],"page":"3","source":"","region":"","masthead":"","special_issue":"笔会","column":"","genre":"","count":"403","ytitle":"","mtitle":"黄鹤来谣","ftitle":"为武汉长江大桥作","authors":["赵朴初"],"text":[{"type":"paragraph","text":"赵朴初"},{"type":"paragraph","text":"黄鹤来，舞翩跹。万劫初见龟蛇连(一)，天堑之险而今捐，峨峨层桥惊神仙。二山垫脚固于磐，大江入胯通北南。上有青冥之高天，肩摩毂接道便便。下有绿水之波澜，柱如齿张吞楼船。轰轰铁轨鸣中间，列车如龙吐云烟。高楼百仞承两肩，堂广可容千人筵。电梯送上青云端，拾级更向桥头攀。心开意朗亭翼然，置身高处纵目观。江水西来浩无边，浪摇夕照红千帆。右顾汉阳俯晴川，宽衢尽改旧市廛。移山填池凤凰残(二)，架梁兴栋鹦鹉翻(三)。左望武昌极边缘，广厦栉比千万间，烟囱成林，高炉齐山，钢铁之都，巍巍桓桓。百花争妍，亿民争贤，造化在手，乾坤转旋。黄鹤来，非昔年，白云千载今青天，烟波江上腾笑欢，崔灏若在焚诗篇(四)。"},{"type":"paragraph","text":"(一)大桥架在武昌之蛇山与汉阳之龟山上。"},{"type":"paragraph","text":"(二)凤凰山残存三分之一，将削平填池。"},{"type":"paragraph","text":"(三)鹦鹉洲遍建市房，无复芳草萋萋景色。"},{"type":"paragraph","text":"(四)唐崔灏黄鹤楼诗，有‘白云千载空悠悠’，“烟波江上使人愁”之句。"}]}