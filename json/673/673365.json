{"id":673365,"date":[{"year":1984,"month":4,"day":26}],"page":"3","source":"","region":"","masthead":"","special_issue":"文艺百家","column":"","genre":"","count":"561","ytitle":"","mtitle":"《谈艺录》引言","ftitle":"","authors":["钱钟书"],"text":[{"type":"paragraph","text":"钱钟书"},{"type":"paragraph","text":"一九四八年六月，《谈艺录》由上海开明书店印行，明年七月再版而止。海外盗版勿绝，好事者尝示二本，均误脱百出，不堪思适，聊胜于无耳。自维少日轻心，浅尝易足，臆见矜高；即亿而偶中，终言之成理而未澈，持之有故而未周，词气通侻，亦非小眚。壮悔滋深，藏拙为幸。故余后来论文有作，未尝稍及此书。一九六五年，北京中华书局忽谋重印，二三京、沪出版社亦相继怂恿，余胥逊谢。暨乎《管锥编》问世，中华数接读者来函，以《谈艺录》罕观为言，因申前请。固辞不获，乃稍删润原书，存为上编，而逐处订益之，补为下编，上下编册之相辅，即早晚心力之相形也，僧肇《物不迁论》记梵志白首归乡，语其邻曰:“吾犹昔人、非昔人也。”兹则犹昔书、非昔书也，倘复非昔书、犹昔书乎!援据汉籍，多请马蓉女士、栾贵明君检核，援据西籍，多请薛鸿时、董衡巽、马力三君检核。西班牙玛丽亚·里维斯女士(Se<IMG alt=请插入8号盘，按F5键刷新后显示本插图！ src=\"D:\\inset\\1984\\04\\844q0302AA.JPG\">oraMariaPérezRides)、联邦德国莫妮克博士(DrMonikaMOsch)、美国汪荣祖教授皆远贻新刻，济吾所乏。审定全稿者，为周君振甫。当时原书付印，君实理董之，余始得与定交。三十五年间，人物浪淘，著述薪积。何意陈编，未遭弃置，切磋拂拭，犹仰故人。诵“卬须我友”之句，欣慨交心矣。"},{"type":"paragraph","text":"一九八三年五月"},{"type":"paragraph","text":"(钱钟书先生《谈艺录》，将由中华书局于年内出版)。"}]}