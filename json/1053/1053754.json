{"id":1053754,"date":[{"year":1996,"month":8,"day":23}],"page":"8","source":"","region":"","masthead":"笔会","special_issue":"笔会","column":"","genre":"","count":"1418","ytitle":"","mtitle":"江兆申书画集序","ftitle":"","authors":["谢稚柳"],"text":[{"type":"paragraph","text":"谢稚柳"},{"type":"paragraph","text":"甲戌孟秋,余过台北,江君兆申邀饮埔里,席间出其画而观之。奇哉!石壁青削,似绿芙蕖,石色晶莹,如水浣净,山间林木蓊翳,浓荫密翠,一片新爽,不容尘垢,飞瀑自岩巅挂下,势若雷奔海立而泠然无声,噫!斯境何境哉!真足以荡涤俗情,消除热恼。是时一座耸容,但恨无青莲之诗、柳州之文,描写其高古喷薄之势、深静超远之境,为缺典耳。越明年,江君赴盛京画展,途经沪上,适余在洛杉矶,后赴台访埔里,乃得匆匆一晤。先是,江君已有北京画展,一时名公无不敛袵无间,因戏之曰:“埔里飞涛,已两度北沛矣,何时滋我春申江水乎?”江君曰:“诺,当在明年,请先生为序。”"},{"type":"paragraph","text":"嗟夫!江君,新安人也,昔人谓“人杰地灵”,岂偶然哉!盖新安文物,自万历以降,甲于一时,至顺、康间,才艺代出,斌斌称极盛矣。如垢道人、汪无端、郑慕倩、释弘仁、查梅壑辈,班班相望,实繁有徒。雍、乾以还,画道寝弱,至近世黄宾虹出,林泉高致,复为之一振。然则江君之为艺也,或与前贤少异,其山水之嗜,非谓烟岚与居、溪涧与游也。十九市廛,现代文明,而足迹半天下,于名胜大川,一经寓目,即以胸中之浩浩,与其至气之突兀,默与山水相敌,情境交会,相遇而深相得,此真古人“仁智之乐”意也。得之既深,诗不足以尽,乃发而为绘事,以清人之笔墨,运宋人之丘壑,而泽以时代之精神气韵,学以年变,笔随岁老,渐而人于化境矣。"},{"type":"paragraph","text":"且夫世俗之论画者,如四王吴恽之血战古人,若此类者,皆所谓保守派、复古派是也。又如石涛八怪之我用我法。若此类者,皆所谓革新派、前卫派是也。两种若水火不相容,则我辈宜何居焉?袁中郎曰:“两者不相肖,亦不相笑也,各任其性耳,性之所安,殆不可强,率性而行,是谓真人。”江君之画,广览博取,兼收并蓄,格律精严,恂恂规矩,论传统之功力,深矣至矣,亦其天性然耳,非矫情为也。若以保守、复古目之,固不学无识之狂言。若以此矜持守墨,事栉物比,目为极则,而斥古今高视阔步践踏传统于足下者以为不必有,亦效颦学步之陋习耳,而以之美江君,岂真知江君者欤?"},{"type":"paragraph","text":"虽然,当今画道之弊,又以侈言革新、鄙薄传统者为甚。质言其故,画之不能不古而今也,时使之然也。夫传统者,因于敝而成于过,元人矫宋人之刻划,以简率胜,刻划者固简率之因也,然简率之过亦在放逸。明人之矫元人,清人之矫明人,近人之矫清人,乃至一代之中人人互矫,在在如此。故明其因者得传统之功,执其成者虽践踏传统于足下,其真能远其过哉?余曰江君之画,以清人笔墨,运宋人丘壑,而泽以时代气韵者,盖谓其善知古今之变,深明传统之因也。且江君曾供职博物院,尽窥历代名家之铭心绝品,一一化于胸中,与江山之助相絪缊,故其于传统,岂仅止于清人、宋人,知之者深矣!既深于传统,而又不囿于古人者,贵其心性之淡而适也。代有升降,艺无古今,技有工拙,法不相沿,胸中廓然无墨碍,则纵心任性,虽出入传统,又岂能为古人所囿哉!凡物酿之得甘,炙之得苦,唯淡也不可造,不可造故不可囿,不可囿故无所而不适。故淡而适,是画之真性灵、真变态也。则虽以清人之笔墨,运宋人之丘壑,而时代之精神气韵自在其中矣。时代之精神气韵在其中,则谓之自出手眼、独抒机轴可也。故清人之笔墨者,实正江君之笔墨,宋人之丘壑者,实正江君之丘壑,时代之精神气韵者,江君盖得古人之心而开风气之先矣。"},{"type":"paragraph","text":"江君今年七十二,精神方壮,来日正长,前途实未可限量。蠡以测之,又安能望其涯涘哉!"},{"type":"paragraph","text":"(丙子春月于上海壮暮堂)"},{"type":"paragraph","text":"<IMG alt=请插入11号盘，按F5键刷新后显示本插图！ src=\"D:\\inset\\1996\\08\\968N080301.JPG\">"},{"type":"paragraph","text":"<FONT class=imgaut>江兆申</FONT>"},{"type":"paragraph","text":"<FONT class=imgsm>雨脚初收"},{"type":"paragraph","text":"(国画)"},{"type":"paragraph","text":"江兆申</FONT>"}]}