{"id":67841,"date":[{"year":1939,"month":4,"day":12}],"page":"10","source":"","region":"","masthead":"","special_issue":"史地周刊","column":"广告","genre":"","count":"1028","ytitle":"","mtitle":"记吴县钱都衙桥北宋人题字打本","ftitle":"","authors":["蒋大沂"],"text":[{"type":"paragraph","text":"蒋大沂"},{"type":"paragraph","text":"打本一分，凡二纸——"},{"type":"paragraph","text":"其一纸:为白文十六行，行三字，字纵横各约四英寸有半。文曰:“长洲县凤池乡钱都衙巷居住弟子曹文迺及妻夏氏三娘并男仲言玘仲先与阖家眷属等造报答四恩三有保安家眷者”。"},{"type":"paragraph","text":"其又一纸:为白文十一行，行二字，字纵横各约五英寸有半。文曰:“皇宋庆历五年岁次乙酉十二月王子朔十六日丁卯树”。"},{"type":"paragraph","text":"些纸，皆二十七年夏拓自余故乡吴县城内临顿路钱都衙桥旧时桥石上者也，钱都衙桥之有北宋人题记，不具志乘，世无知者；知之自余始。吴中自经金人建炎之劫，北宋石刻，荡焉无存，此题记完整无缺，得七十字，至可珍已!造桥者曹文迺及其妻子，名不显，无可考。而文迺所居住之钱都衙巷，不见于新旧府县志，即范成大之吴郡志亦未载，知此确为北宋吴中坊巷之名，至南宋时而已更易者。钱都衙巷与钱都衙桥同以钱都衙而得名，应在同地；然则今之临顿路钱都衙桥以南一段，固即在昔之钱都衙巷欤?文迺之建造钱都衙桥，盖亦便其里中人之出入者也。吴越钱氏史迹之在吴中者，湮淹灭已多，得此石所记，而可考证者又多一事焉!文迺子“仲言”“仲先”二名中，杂一“玘”字，谓为文迺仲子之名，则与昆季间之班行不类；疑此为“暨”之“声假”字，亦文字中之特例焉。"},{"type":"paragraph","text":"初，二十六年，邑中方有事于道途之建设，旧有道途，拆除甫毕，而八一三之变遽作，工事中止，凡道中旧桥梁之已拆除者，其石材即堆置途侧，不暇移去也。沪战三月，吾阵西移，邑陷寇中。越半载余，邑之狐鼠而衣冠者，唯寇车出入之利是图，将平除路面，悉以路上石货钱。时余方间归乡里视究竟，念吴中文献，经此丧乱，都付劫灰，然不可及吾身而尽绝灭之；则偕二三故人，跋涉泥途，以求其仅存者，于是卒乃得此二石。二石甚长大，为桥下两侧之承面石用者。二端各彫兽首为饰，极有神彩。北首一石，字较小，较多，全石完整，弃置桥北堍道西。南首一石，字较大，较少，去尾端一二尺许而斜断，大小二段，均弃置桥南堍道东；他杂石数十块，堆置其上。余先得北堍之石，因见其两端兽首之精工，趋而视之，乃获读其文字。得北堍石后，在南堍诸杂石中，又见有彫兽首之断石二块，以例测之，则此亦必有文字者，发之果然。是石因字较少，至断处，文已毕，故石虽断而文则未断也。得此二石后，既转辗以十元嘱人移诸僻处，若天幸而得不佚去者，则他日光复后，邑中文化机关之贤有司，犹得奋起而保存之!顾念时方乱离，石之佚与不佚，殊不可必，适打本自吴中寄来，因即记其大略如此以实本刊，庶他日石即亡佚，而犹得有其可征者在也。"}]}