{"id":108510,"date":[{"year":1946,"month":8,"day":23}],"page":"5","source":"","region":"","masthead":"","special_issue":"","column":"专论","genre":"","count":"4937","ytitle":"","mtitle":"大赦案公布时期问题(续昨)","ftitle":"","authors":["李晋芳"],"text":[{"type":"paragraph","text":"李晋芳"},{"type":"paragraph","text":"二，诸所谓不宜放赦之理由非当"},{"type":"paragraph","text":"吾人于讨论赦案之过程中，遭遇多数反对赦宥之理论，今因赦案久寝不行之故诸所主张不赦之理论，其说益振。逆知政府暂缓赦令不行之故，其所执大率亦不外此。吾人爰据向所遭遇反对之论，一二指陈其所执之非当，非缘好辩，实欲祛其疑虑，破其锢蔽，以冀多少有助于当局对解决此一问题之判断。"},{"type":"paragraph","text":"(一)未统一不得为反赦之理由今国家未完全统一，不能遽议放赦，此为当日所遭遇最频繁之反对意见。此种反对意见，有一种错误之认识以为前提，即以为赦令乃一种庆典，国未统一，庆如何施?实则庆典固有时为放赦之根源，但灾凶政变，亦多放赦之史例。国未统一，不害肆赦，如汉高祖以秦二世三年入关，称汉元年，后五年而正帝位，又七年而死，凡在位十二年，前后凡十四赦。而自汉五年未正帝位以前，已赦令五下，时则与楚相距，未当统一也。(“汉高祖本纪”，楚项王死于汉五年十二月，其后二月，汉王邦始即帝王。)"},{"type":"paragraph","text":"又汉光武自建武元年即位，至建武卅一年改元中元，又一年而驾崩，计在位三十三年矣。然在建武七年以前，与诸盗群雄相距，天下未一，七年之间，乃放赦达十三次。洎建武八年而“盗贼皆降”，(见“汉光武本纪”建武八年载)，津武九年春正月而“隗嚣病死”，(见“汉光武本纪”建武九年载)建武十二年遣吴汉藏宫战公孙述于成都，而“述被创夜死”，(“汉光武本纪”建武十二年载)，天下大定，而反稀赦。盖自建武八年以至中元二年，一十六年之间，只放赦七次。未统一前，几年而两赦，既统一后，乃几四年而始一赦，岂非说明天下未一，反当多赦以收人心，天下既一，方当稀赦以慎刑狱?"},{"type":"paragraph","text":"又如有唐有宋之兴，均至第二代而后天下一统。自唐高祖武德即位，以至太宗贞观三年颉利可汗之擒，凡历时十二年。自宋太祖建隆即位，以至太宗太平兴国四年北汉之降，凡历时二十年，此十二年及二十年中，天下未一，高祖父子，太祖兄弟，不废肆赦。与两汉开国君王所行为，同样足以说明未统一非足为反对赦宥之理由。"},{"type":"paragraph","text":"(二)从严非反对放赦之理由吾人所遭遇第二种反对放赦之理由，即谓赦宥为国家一种宽典，今国家方当刑乱用重之时，可从各种法律措施，得其迹象。如战时所颁各种特别法令，其规定率较普通法令为严。今战事结束，迄未闻于废除，以令改从普通刑法处断。又如最近审订烟毒条例，即立法院拟订为并处死刑或无期徒刑之条款者，而主者且力主为改从唯一死刑之修订。既国家对于刑罚之意向如此，未有改严即宽之迹象，则不得遂议及宽典之放赦，乃为逻辑必至之义。吾人认为此一理论，亦非绝对之正确，“夫赦令者，将与天下更始。”(引用汉平帝诏中语)既赦令有更始之义，自严而之宽，固为更始，自宽而之严，亦为更始。吾人姑举一事为证:北魏之世，原来百官无禄，官不能养，于是官商相结，贪污流行，有同今日。魏孝文帝太和八年始颁诏制定官禄。其官禄之来源，则增人民之赋调以足之。以其事属更始，亦颁赦诏。既制禄之后，关于惩治贪污之规定，视前加严。今录其赦诏:"},{"type":"paragraph","text":"“太和八年丁卯诏曰:置官班禄，行之尚矣。周礼有食禄之典，二汉著受俸之秩。逮于魏晋，莫不聿稽往宪，以经纶治道。自中原丧乱，兹制中绝。先朝因循，未遑厘改。朕永鉴四方，求民之瘼，夙兴昧日，至于忧勤，考宪章旧典，始班俸禄，罢诸商人，以简民事。户增调三匹，谷二斛九斗，以为官司之禄。均预调为二匹之赋，即兼商用。虽有一时之扰，终克永逸之益。禄行之后，赃满一匹者死。变法改度，宜为更始，其大赦天下，与之维新。”(北魏高祖本纪)"},{"type":"paragraph","text":"吾人复考北魏书刑罚志，原来魏律定官吏犯枉法赃十匹，或义赃二百匹者，均论死。及太和八年诏下班禄之后，始定官吏犯义赃一匹者死，犯枉法赃不论多少皆死，是比原赦诏所定更详。必赦诏颁发后，有司更有条例。刑罚志于紧接此下复有云:"},{"type":"paragraph","text":"“是秋遣使者巡行天下，纠守宰之不法。坐赃死者四十余人，食禄跼蹐，赇谒之路殆绝。”"},{"type":"paragraph","text":"是充分说明此种变革之显效。吾人就此诏研究，其于官吏奸赃之规定，固放赦后视放赦前加严，即就人民赋税之担负言，亦放赦后重于既往。是则求迹象于法律措施之加严，因断为非可议于放赦者，亦未明放赦更始之义，而但有狃于赦典从宽之解释也。"},{"type":"paragraph","text":"特吾人之言此，非主张国家仍应保持刑乱用重之政策也。特云即退步言，苟不废严刑，亦无以据为反赦之口实。盖赦令者，别有政治上产生之原因，固与放赦前后宽严之比较无涉也。"},{"type":"paragraph","text":"(三)行且再赦非缓赦之理由其另一理由，欲以稽缓赦令者，则谓国民大会，瞬即集会。制定宪法，是为大典。不如待国大制宪，且再行赦。此一说也，果胜利后，此次赦案，根本即未经提出，不致如上章所论可能之流弊发生，则制宪宣赦，亦极正大。特今日者讨议放赦，既复半年有余，即不合再有悬赦待时之举。若言者以一年两赦为疑，则汉高祖十一年正月，既以立代王大赦，其年秋七月，复以英布反，赦死罪从军。(汉高祖本纪)汉光武建武五年正月，以车驾还宫大赦。五月复以久旱伤麦大赦。建武七年正月既大赦，四月又后以日月薄食大赦。(汉光武本纪)汉桓帝既以和平三年五月改元永兴大赦，又于其年十一月诏减死罪一等戍边。(汉桓帝本纪)皆一年两赦之例，多不复举。至汉献帝于初平三年，一年三赦，衰世之政不引为例。总之理有可赦，数赦不病，理无可赦，一赦为累。吾人今以胜利放赦，若更以制宪放赦，虽在一年，未觉毫发之不安。悬赦相待，有害无益。前史记悬赦待时者，只有一例。即金完颜亮是已。“金海陵帝本纪”云:"},{"type":"paragraph","text":"“正隆六年十一月庚午，左司郎中兀不喝等，闻赦入白东京即位改元事，(时东京留守曹国公乌禄乘海陵亲征宋朝，兵临江表，即位于辽阳，改元大定，大赦。)上拊髀叹曰:我本欲灭宋后改元大定，岂非天命乎。出其书示之，即预志改元事也”(金史海陵记)"},{"type":"paragraph","text":"时海陵师次瓜洲不久即为乱兵所弑。其所心存改元大赦之梦，亦只留为英雄太息之话题而已。然海陵此种待时放赦之想念，亦止于中心藏之，未有如今日之公开讨论，公言缓待，有以启天下之弊端也。然吾人终不愿举此历史不祥之例，以论今之国政。吾人祝愿集会制宪，刻期告成，符于众志；不愿如海陵大定改元之梦，终以付之他人也。"},{"type":"paragraph","text":"(四)胜利后之不利，非可据为反赦之理由。此次赦案，根据司法院居院长之提议，原以胜利放赦为理由。吾人于讨论此案时，所遭遇之反对，为多种对于胜利后不祥之诅咒。因胜利而有经济之崩溃，陷民生于饥馑死亡之边缘。因胜利而有接收之普遍舞弊举国皆巃罩于贪污之恶氛中，而不可洗涤。胜利而后，甲兵未戢，而割据益剧。胜利而后，缘内政之腐败，国际地位，急遽下降，渐启列强之干涉。种种不一而足。吾人于讨论之际，怀“尚书”同寅协恭之训，懍孔氏毋必毋固之教，吾人对诸持反对论同人，避作正面之抗辩。吾人退而承认胜利带来诸不祥之副产，吾人承认胜利不足以为单独成立肆赦之理由，吾人退而主张以战灾肆赦如汉高祖五年赦诏所称:“兵不得休八年，万民与苦甚，今天下事毕，其赦天下殊死以下”(见前引)之例。吾人复主张以还都之理由肆赦，如晋安帝义熙乘舆反正，及唐朝肃崇德宗僖宗昭宗还都肆赦之例。吾人复主张以现在各地水，旱，疾疫，饥馑，盗贼所加于人民之痛苦为理由以肆赦，如历代以水，旱，疾疫，饥馑，盗贼肆赦之例。吾人主张以解放收复沦陷区之囚系为理由肆赦，如历代收复失土肆赦之例。吾人更主张以赦战时军卒之犯法为理由肆赦，如汉高祖六年赦诏:“天下既安，豪杰有功者封侯，新立者未能尽图其功，身居重九年，或未习法令，或以其故犯法，大者死刑，吾甚怜之，其赦天下。”(汉高祖本纪)之例。吾人更主张以今天下未定。宜如历朝肆赦，以安侧之例。吾人现难承认吾人所持诸他肆赦理由，均属正确，但吾人迄于今日，可以明言，吾人当时不强调胜利为肆赦之理由，乃实基于辩论之技术，胜利终为值得歌颂，而不宜咒诅。吾人苟　无胜利，吾人即无民族之生存，吾人岂复能高坐堂皇，仰首仲眉，以论列国是?缘胜利以俱来之诸不祥，非胜利本身之罪。今人生子不肖，未尝以之责父母婚媾之非宜，胜利后之诸不祥，则生子不肖之例也。父母岂能缘而坐之?"},{"type":"paragraph","text":"三，赦令公布与否与中央政府之影响"},{"type":"paragraph","text":"最后吾人将指陈赦令公布与否所影响于中央政府者果何若也。"},{"type":"paragraph","text":"(一)赦令乃中央权力存在之象征周时列国并立，诸侯虽有自赦其国境内之纪载，然自秦人统一而后，放赦即为中央独有之权力。自除曹操司马昭以次，权臣秉政，国中建国，以为他时纂攘之张本，间有信赦其封国境内之事，未足为训者外，其余正常时代，自以赦权系之中央。洎民国成立，先后约法宪草所定，均以行使赦免，付之大总统。(或主席)而五五宪草第六十四条，且明白规定，以代表民意之立法院，行使大赦案之同意权。经宪章为此明确之规定后，行使大赦，乃实中央之权力，而莫能踰越。此种权力，至为神圣。其存其去，象征中央权力之有无。吾人且复更稽史事，以为此种理论之注释，汉献帝自永汉元年即位，中经改元初平，兴平，建安，延康，在建安元年以前，凡八年之间，计大赦及减刑共十三次，可谓数矣。建安元年正月与七月，尚两次郊祀肆赦。及同年“十一月，丙戌，曹操自为司空，行车骑将军事，百官总已以听。”(汉献帝本纪)目是权移贼臣，而自建安二年以迄延康元年曹丕篡位，二十五年之间，即不复一次肆赦。而反考之三国志曹操传纪，则自建安六年以后，分田，镯赋，制律，卹孤，反累修赦令中故事。自建安十三年，操自为丞相后，即于同年进军江陵时，下令荆州吏民，与之更始。建安二十四年，以立夫人卞氏，减国内死罪一等。(武宣卞后传)此一史事之说明，使人惊怵以频赦见称之献帝，自建安二年后二十五年不复一赦，而贼臣曹操乃敢数为偕赦以市恩。此种政去公家，权移私室之迹，史家鲜有注意。今国家方务集权，而乃于此约法宪草所明白规定，足以象征中央权力之行赦权，反忽而不讲，矜慎其名，放任其实，于是民国二十四年，而有山东省主席韩复榘以子婚放赦山东全省之事。三十五年复持赦令不下，而有台湾长官陈仪，自赦台湾全境之事，上替下偕，将令后代史家怪叹，以为民国国民政府时期，号称集权，实乃名实不副。"},{"type":"paragraph","text":"(二)拖字之诖脚“拖”之一字，旧被詈为行政之陋习，今且被誉为政治之技巧。国事之谈判，既以“拖”之一字，疲倦国民之视听。然以国民政治兴趣之淡泊，其注意面未遍遐迩，今乃于关系七十万囚犯之赦案，复循政治之通例“拖”诀，公文旅行会院之间，至八阅月之久。今复“拖”而未有已时，虽庙谟所在，或非下民所能窥知，然国民不谅深心，但视此事为今日公文当然之例，实为“拖”字之铁板注脚。此种认识，普遍于顺帝之则之人民，普遍于服劳于国之官吏，“生于其心，害于其政”，其所得之恶劣印象与后果为何—如政府今方以“拖”字罪共党，而无故躬自蹈之，宁为得计?"},{"type":"paragraph","text":"(三)不利于争民之战国家与各异党，今方相持为争民之宣传战中，各异党既曾以释放政治犯要于政府，政府末尝竟应，亦未尝不应。吾人窃虑于异党之明智，有或一日，反射于大赦案一问题之上，即循此已经具有最高权力之国防最高委员会与代表民意之立法院通过之成案，迎合国民之心理，顺风而呼，要求政府即行公布赦案。吾不知政府此时应之宜乎，抑违之宜乎。终应之，则彼收于人心，终违之，则我丛其尤怨。进退失据，此亦争民宣传战中，不可不预为防维之败著也。"},{"type":"paragraph","text":"吾人托于谏诤之地位，所极论于赦案相缘之各问题，亦大略备于此矣。吾人承认赦宥非绝对值得颂扬之惠政，赦宥之有利有弊，古人已备论之。有因而赦，谓之恤刑，无因而赦，谓之惠奸。时然后赦，当于民心。数而赦之，国之不幸。赦宥亦在审其肆赦之原因，是否切要，与放赦之时期，是否适宜而已。国家自廿一年放赦后，不放赦者十四年。方之昔人，可谓至慎。而乃当八年已久之苦战，获千载无前之胜捷，告成陵阙，钟簴不惊。此时放赦，真乃庆洽人神，古难比拟。而乃日慎一日，迟之又久，结果则胜利之成果，败于内争，军民之牺牲，饱于奸蠢。胜利后短时欢泣鼓舞之情绪，今已付同云烟。怨愤所激，而胜利遂不免误为国人咒咀之罪案。时至今日，吾人掷笔四顾，虽欲鼓吹明时，乞赦为万民请命，终觉援捷为言，其气已弱，而乃徒以赦案露揭，不胜其弊端蔓衍之忧。以此遣词，亦觉前后情怀，判然今古矣。即俯察犴狴之中，残黎望赦，便令此后终然如愿，恐亦不能重生收京当日，涕泪感戴之情，而只以苟塞长期之怨望而已。吾人于此，从知为政识时之义，今古所难，有如电波，一逝不反，今日之例是也。吁，可哀也已!"},{"type":"paragraph","text":"(完)"}]}