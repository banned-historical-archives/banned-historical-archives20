{"id":39559,"date":[{"year":1938,"month":10,"day":23}],"page":"13","source":"","region":"","masthead":"","special_issue":"法谭","column":"","genre":"","count":"1011","ytitle":"","mtitle":"惩戒子女问题","ftitle":"","authors":["厉吾"],"text":[{"type":"paragraph","text":"子女不肖，为人生之恨事。宗法制度之家长权力，虽不复存在于今日；但现代法律，多予父母以惩戒其子女之权。依民法第一零八五条之规定；父母得于必要之范围内，惩戒其子女。惟此项惩戒，既限于必要之范围，其非允许父母任意为之，自不待言。否则，当可推定为父母滥用其对于子女之权利；最近尊亲属或亲属会议，自得依民法第一零九零条之规定，加以纠正或请求法院宣告停止其权利。此之规定，乃谓父母于必要之范围，始得惩戒其子女；且不得滥用其权利也。"},{"type":"paragraph","text":"父母本于慈爱之天性，对于其子女，于需加惩戒之场合，每以劝导感化为之。但有生性暴烈之父母；对于惩戒子女，就其一时之气愤，任意为之者，亦不乏人。是所谓惩戒子女者，究应以如何之方法为之，殆又为足资研究之问题矣。"},{"type":"paragraph","text":"吾国社会，自国民革命以还，正当新陈交替之蜕变期中；每有顽固之父母，本其宗法制度家长万能之传统意识，认为子女，既由己身所出，则纵使置之死地，亦无不当。因此尝有因惩戒子女而教唆子女自杀之惨剧殊。不知为父母之子女者，俱有独立之人格；同时亦为国家之人民。人民为国家之要素，在法律上就家庭教养之必要，虽予父母以惩戒其子女之权，究不得因惩戒子女而损害国家之人民也。故此等依于传统意识之谬举，只构成一般之犯罪而不足以言子女之惩戒也。有人以为，所谓惩戒，以使感受痛苦为必要。因此一般父母于惩戒子女时；每以责打，监禁，减除饮食，或驱逐之方法为之。以责打，监禁，减除饮食，或驱逐等方法惩戒子女者；虽不若教唆子女自杀之惨厉；但其方法，亦不足取。盖责打，监禁，或减除饮食等方法之措施，每易肇成妨害自由，或虐待伤害等结果。虽然因惩戒子女而犯罪，不无原情之例；但以犯罪行为，惩戒子女，其于事实上之效率，姑不具论。在法律上当非所许也。至于驱逐劣子劣女，依报纸之记载，为吾人所常见。究其实际，亦无丝毫之价值可言。盖受驱逐之子女，如未成年；则其驱逐，有背监护扶养之义务，等于遗弃，自无法律上之效力可言。反之，如受驱逐之子女已经成年，则依法得令其由家分离，亦无庸为驱逐之表示也。依余所信，所谓惩戒，虽含有责罚之意。但父母之惩戒子女，当指恩惠之减少或停止而言。例如，子女于不受教诲时，停止恩物之赐与，或不许参与其享乐等是。倘经此等惩戒，仍不见悛悔，或其放荡更甚时；则不妨委托当地之教养院等机关，代施管束。所谓父母之惩戒子女，尽此而已。盖所谓惩戒者，只亡羊补牢之举；与其斤斤苛求其事后之补救，自不若慎施教育，以防患于未然也。"}]}