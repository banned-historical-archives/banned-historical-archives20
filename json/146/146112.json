{"id":146112,"date":[{"year":1947,"month":4,"day":15}],"page":"7","source":"","region":"","masthead":"","special_issue":"","column":"医林琐话","genre":"","count":"387","ytitle":"","mtitle":"记川南异药","ftitle":"","authors":["方慎盒"],"text":[{"type":"paragraph","text":"方慎盒"},{"type":"paragraph","text":"先将军佩齐公，光绪季年出镇川南，辖境绵互二千余里，西联康藏，南接黔滇。汉夷杂处，风俗特易，而所产药物，伙颐沉沉，甚有不识其名者。兹就愚所目覩者。略记于此:"},{"type":"paragraph","text":"一曰贝母鸡。川南产贝母，田中常有野鸡翔集。高冠长尾，五色斑烂，比之锦鸡，更饶美观。此鸡非山泉不饮，非贝母不食。贝母本为肺家要药，故猎得此鸡，烹而食之，能愈痰喘诸疾。"},{"type":"paragraph","text":"二曰羌活鱼。川南古羌地，常有野草，一茎直上，无风自摇，有风则止，即本草风药之羌活也。入冬，土人入山掘其根以为药。若再掘尺许，辄见小穴，中蓄清水，有鱼一二尾，游泳其中。患感冒者得而食之，发汗即愈。夫丛山旷野，胡来此鱼，诚令人百思不解。"},{"type":"paragraph","text":"三曰黑松毛。出建昌西之小卢山麓，草本，叶黑而细，状如马尾松，土人呼为神草，采而蓄之，可治神经错乱症。余出川时携得少许，前年沈淇泉太史之族姪患此疾，姑取试之，一效而愈。初不因年久而失效，亦一奇也。"}]}