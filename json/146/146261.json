{"id":146261,"date":[{"year":1947,"month":4,"day":16}],"page":"7","source":"","region":"","masthead":"","special_issue":"浮世绘","column":"","genre":"","count":"611","ytitle":"","mtitle":"石屋余沈","ftitle":"太炎数事","authors":["叙伦"],"text":[{"type":"paragraph","text":"叙伦"},{"type":"paragraph","text":"“太炎文录续编”有“救学弊论”，多根据过实之传闻。盖所失固有，而迹其大较，则晚近学术界颇能张皇幽眇，其人固多出于学校，不可诬也。又谓元魏金清习于汉化，以致复亡之后不能复兴，以戒今人慕习远西文物为可虑。信如此说，则当乃诸蓁柸，不必从事文明矣。余昔固与太炎共鸣于国粹学报，彼时乃以挤覆满洲政权为职志。以民族主义之立场，发扬国粹，警觉少年。引入革命途径。固不谓经国致治永永可由于是矣。且所谓保存国粹者，非言事事率由旧章也。而论语则以人群福利为本，以共达大同为极。岂可久滞种种区分，若种若国若贵若富而不悬一共达之鹄!夫使人尽得所，生活无歉，必不为人所亡。不然，徒守茹毛饮血之俗，则太古之族存者几何!"},{"type":"paragraph","text":"太炎不能书而论碑版法帖，盖欲示无所不知之博耳。然所论书丹，自谓前人所未说，亦不诬也。又谓意者古人悉能题壁，题壁有力故书丹自易，此见亦佳。章仲将题榜，身悬百尺之上，可见当时门窗扁额，皆重墨迹，且悬之而后书也。则书丹亦犹此矣。今人不独不善题壁，亦不善题襟，余尝悬纸于壁而书之，竟失平日书体，以此知米颠书从此入，大是良法。"},{"type":"paragraph","text":"太炎为袁世凯幽居于北京钱粮胡同时，以作书自遣。有大书，尝书速死二篆，大可尺五六。悬之屏风，遂趣其长女以自缢。然此一篆颇有二李二徐之笔意。计当不存矣。"},{"type":"paragraph","text":"太炎文录续编有吴彦复先生墓表。信史也。有黄晦闻墓志，亦信而少简。于晦闻之介无称焉。太炎之初被幽于龙泉寺也，晦闻亦有书致李仲轩，盖与余约共救之也。"}]}