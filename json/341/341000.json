{"id":341000,"date":[{"year":1957,"month":1,"day":21}],"page":"3","source":"","region":"","masthead":"","special_issue":"笔会","column":"","genre":"","count":"444","ytitle":"","mtitle":"遐菴谈艺录","ftitle":"昆山元代千叶莲花已过六百岁","authors":["叶恭绰"],"text":[{"type":"paragraph","text":"叶恭绰"},{"type":"paragraph","text":"昆山县属真义镇之东亭子，为元代顾阿瑛玉山草堂故址，楼台芜没，池沼亦尽为田；惟当时所种之千叶莲，犹有存者，皆重台并蒂，一枝有四五花至五六花不等。十年前，余曾偕江小鹣、姚虞琴往访，见其杂于蒲苇茭芦内，几无人知之，因商之当地人士，为之整理，并筹建一亭，名曰君子亭，为大众游赏休息之所。顾氏迄今已七百年，此花犹在，诚属异事。余维六朝刘宋时石造象有千叶莲，正与此同，足证千叶莲来自天竺，今京中艺莲专家，亦有传此种者。花皆瘦小而多襞积，亦少结实，藕更不丰，花色颇繁，有一花而数色者。记余自真义归，会赋五彩结同心一词云:“前身金粟俊赏琼英，东亭恨堕风涡，六百年来事，灵根在，浑似记梦春婆；濠梁王气同消歇，空回首，金谷笙歌，无人际，红香泣露，可堪愁损青娥。栖迟野塘荒溆，甚情移洛浦，影换恒河，追忆龙华会，拈花笑，禅意待证芬陀；五云沵处眠鸥稳，任天外尘劫空过，好折供维摩方丈，伴他一树桫椤。”此词颇为夏呋庵、龙榆生、吴湖帆诸君所赏，今小鹣久逝，虞琴年九十矣。"}]}