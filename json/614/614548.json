{"id":614548,"date":[{"year":1981,"month":6,"day":7}],"page":"3","source":"","region":"","masthead":"","special_issue":"笔会","column":"","genre":"","count":"498","ytitle":"","mtitle":"题孔德学校国文讲义","ftitle":"","authors":["孙犁"],"text":[{"type":"paragraph","text":"孙犁"},{"type":"paragraph","text":"民族文化之发展，固如万物之生生不息，江河之冲击而前。然统观历史演变，文化之发明与发展，实非易事。破坏之机多，保护之机少。人民文化落后，教育不普及，道德观念薄，皆不利于文化之发展。历代鼎革，受害尤烈。京城荟粹，文物精英，兵灾战祸，首当其冲。农民战争，虽有时有助于文化之改进，然当时领袖，多用愚民政策，驱使群众，于摧毁旧政权之同时，亦毁坏与之并存之文化。新朝建立之后，文化衰弱凋残，不利于政治，乃不得不从一、二遗老，传授文化遗产，破壁汲冢，以求书籍。轮回往复，历代如斯。及至晚清，锁国政策破灭，即敦煌石室埋藏数代之物，国家亦不知爱护保存，遂为外人攫取而去。吁，亦可悲矣!"},{"type":"paragraph","text":"文化之遭遇，亦如万物之有春冬乎?雨露少而霜雪重乎?爱之者稀而忌之者众乎?建设难而破坏易，难怪其进展之缓缓也。烧一书如村妇燎纸，碎一瓶如小儿掷炮，甚至毁一建筑，死一学者，轻而易举，聚众围观，视为快意。而其后患无穷，觉悟其恶果，而思拯救之，则常常为时已晚，不易收拾。因文化实与社会道德紧密相连也。"},{"type":"paragraph","text":"姜德明同志，于十年浩劫之期，文化灰烬飞扬之际，珍重残编剩简，《孔德学校讲义》赖以保存，难能可贵，其用意至善至美!"}]}