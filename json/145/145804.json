{"id":145804,"date":[{"year":1947,"month":4,"day":13}],"page":"7","source":"","region":"","masthead":"","special_issue":"浮世绘","column":"","genre":"","count":"712","ytitle":"","mtitle":"石屋余沈","ftitle":"黄季刚","authors":["叙伦"],"text":[{"type":"paragraph","text":"叙伦　图"},{"type":"paragraph","text":"三十一年四月廿二日，章太炎夫人与夏瞿禅来访。章夫人贻余章氏丛书三编，然皆太炎杂文。其中实多不必存者。盖酬应及有润笔之作，不免多所迁就。如太炎之文学，无此已堪百世也。及门以广搜为贵，故片纸只字，将在所必录矣。谈此，颇及炎丈往事，夫人因及炎丈被幽北京钱粮胡同时，袁世凯使其在上海之讂刾机关，多方谋致夫人于北京。自有所用意也。夫人断然不往，因以此为章氏尊卑所不谅。炎丈亦有不满之词。后虽得白其情于炎丈，而时则北京某报居然以炎丈夫妇仳离之事载矣。余乃以一事质夫人。当余十八年在教部抵都，时黄季刚教授中央大学，余于一日傍晚抵其寓，盖以与之不见数年，得一谈为快也。因询及炎丈，而季刚语余曰:“章先生甚恨你。”余愕然。余思虽与炎丈近时踪迹多疏，若言往昔，炎丈与余固信义相孚者也。何事乃甚恨余?复问季刚，亦止唯唯而已，未知夫人亦曾问及炎丈有所以恨余者乎?夫人慨然曰:“北京某报之诬余，即出季刚。季刚好造生是非，其言实不可听。此人为文人无行之甚者。因历举其事。有为余所知，有为余所未知者。季刚为人在其同门中，如朱逖先马幼渔沈兼士辈固习知之。会集閒谈，辄资以为助，忆其将离北京大学时，其同门者皆厌与往来。唯钱玄同猶时过之。一日，余往谈甚久，季刚若倾肺腑，且约越日午饭于其家。期早至为快，乃及期而往。则季刚高卧，久候而后出，时至午矣。余腹枵矣。然绝无会食之象。逮午后一时余，余饥不可忍，乃陈宿约。季刚瞠然曰:“有是乎?余忘之矣!”草草设食而罢。余始信其同门之言。及其后为同门者所挤，而胡适之因利用以去季刚。季刚不善积，得束修即尽。至是无以为行。复依余为周旋于蒋梦麟，乃得离北京也。不意又造作炎丈恨我之言，殊未悉其意之所在。"}]}