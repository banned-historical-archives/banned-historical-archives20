{"id":346938,"date":[{"year":1957,"month":5,"day":10}],"page":"3","source":"","region":"","masthead":"","special_issue":"笔会","column":"","genre":"","count":"457","ytitle":"","mtitle":"无题短文","ftitle":"","authors":[],"text":[{"type":"paragraph","text":"艾德林教授枉顾谈艺，谓读宋词最爱李清照，嘱予助其译述，因作醉花阴一阕为赠之，并送其归国。"},{"type":"paragraph","text":"夏承焘"},{"type":"paragraph","text":"赠别黄花香满袖，莫问销魂否。(予以遂昌菊蕊一合为赠，书离骚“餐秋菊之落英”句示之。)翻得醉花阴，赢得佳人，到处呼‘诗友’。(予友吴闻尝写‘诗友艾德林’一文载文汇报。)欠我杭州诗几首?问白隄杨柳。临去看吴山，一片眉痕，浓似西湖酒。"},{"type":"paragraph","text":"重晤艾君于北京，闻其尝登龙门访白香山墓，又冒台风乘江船往栗里寻陶渊明墓，再作清平乐二首题其手册。"},{"type":"paragraph","text":"诗囊酒袂，得得西来意。谁道龙门千万里，只在香山句里。扬帆一笑凌江，风狂雨横无妨；会得悠然心事，这回身到柴桑。"},{"type":"paragraph","text":"孤筇双屐，栗里还彭泽。熟读白家长庆集，不是陶家生客。推敲撚断吟髭，寸心得失谁知；到眼只余一笑，南山正满东篱。"},{"type":"paragraph","text":"君谓顷在柴桑寻洲明墓，途遇一孩，问其姓，曰‘陶。’君大欣悦。予写‘道逢姓陶人，使我心悠然’二句示之。君拍手曰:‘白居易白居易!’知其读白诗甚熟。君尝译白诗二百五十首，在苏联印行。又谓译陶诗‘悠然见南山’句，以俄文文法须辨其为一山或多山，踌蹰不敢下笔；今亲见南山，乃决此疑。"}]}