{"id":105112,"date":[{"year":1946,"month":8,"day":1}],"page":"8","source":"","region":"","masthead":"","special_issue":"图书(第13期)","column":"","genre":"","count":"1266","ytitle":"","mtitle":"映雪楼藏书目录跋","ftitle":"","authors":["顾廷龙"],"text":[{"type":"paragraph","text":"顾廷龙"},{"type":"paragraph","text":"曩阅朱记荣槐庐国朝未刊遗书志略，载有“映雪楼藏书目考十卷，秀水庄仲方芝阶稿本，五册，今藏石埭徐子静观詧所”。近于来青阁书肆见之。有朱槐庐审定之章，陈其荣荄盦收藏之印，原装尚无恙。距朱氏之记忽已五十八年矣。编目类例，悉仿四库总目，惟经部益纬书一类各目之下，著撰人姓名爵贯，略及行事，并著书之意。又于各书皆自别白注为三编，内编有醇无疵，外编醇疵参半，附编多伪书，或浅陋疵类，不足观者。所述或附己见，别集中又有著及情谊者，盖非寝馈有得者不能也。庄氏所著所刊甚多，见于目中者，所著有历史碧血录，南宋文范，金文雅，所刊有外祖石杰虹村诗钞，曾祖韵休休吟，父肇奎胥园诗钞诗余，友人吴德旋初月楼文钞遗编，陈善损斋文集，据褚荣槐撰传所记著述，唯金文雅及碧血录图赞，职官志若干卷，映雪楼古文二卷而已，两浙輶轩续录则为碧血录，金文选，南宋文范，映雪斋文钞古文练要各若干卷。是日视序文岁月，以为成书之时，则在道光八年。庄氏卒于咸丰七年其间二十载，藏书当大有增益惜无续目耳。传称所藏书及身所著譔，荡泯于兵火。又许善长云:碧血录映雪楼诗文若干卷已刊行，兵燹版片尽毁。然则斯其劫余矣。庄氏童年赏受业于余五世叔祖少卿公。曾家乘载顾承撰公墓志云:“族子声雷，为广东惠州府重先生学行延至粤，主博罗书院讲席，庄公肇奎，继为惠州，延先生训其子仲方，孙梧鸣。先生教督有方，以不朽之业相期勉仲方梧鸣，乡举有声，先生之教也。庄主旋擢广东按察使司，先生以继祖母年高，弟超曾先卒，力辞归养。”又云:“晚岁病南宋漫无统纪。为之旁搜博访，得三百余家，遴选成书以为文鉴续，十余年书成百卷，藏其副于门人庄仲方家。道光十五年卒。年七十六。”按目载校经草庐文集云:国朝长洲顾曾撰。曾字骏文，一字少卿，号潜斋，少工古文，与同里陈纯贞白蔡复午中来顾承醉经相劘切。尝游南粤。先君子延课仲方，凡三年。时仲方年十五，无所知而略识古文蹊径自此始。仲方后编南宋文范，承先生之教也。其文酝酿极深，才不外露由欧曾以上宗冒黎云。考庄氏十五岁为乾隆五十七年，余高叔祖知惠州州府乾隆五十五年，岁莫卒于官。则公应庄氏聘，当为五十六年。读公传南宋文范自所纂辑，而明言藏其副于门人庄仲方家，又为卒业之稿无疑。而此目于南宋文范识云:此仲方所编也。又云:此编历二十余年，阅书凡三百余部，成亦难矣，而未知其有当否。至南宋文范吴德旋序则云:秀水庄芝阶学南宋之学于其师，元和顾少卿选南宋文范若干卷。庄氏自撰体例末云:是书弃取，皆与顾少卿先生酌定，不敢妄逞臆见。先生名曾，长洲诸生，续学，工古文词，有诗文集传世，每卷首皆题长洲顾少卿先生鉴定。庄氏似未闻公有所纂辑，而存稿之事，亦未一言。若公仅有参订之功，而未与编纂之役。迨庄氏书成，乞姚椿撰序为道光十六年，适公没后一年，不及见矣。是书因创之迹，年事既久，莫可详考，青出于蓝，谅为先人乐闻于九京。惜校经兹庐诗文集板毁洪杨之乱，传本绝少，否则或有编纂，经历可以寻绎，惟公旧藏之秀野草堂图散失数十年，近忽展转归于余，如有神物呵获者然。则诗文集或亦有日莫相遇之望耶。"}]}