{"id":105564,"date":[{"year":1946,"month":8,"day":4}],"page":"6","source":"","region":"","masthead":"","special_issue":"读者的话","column":"","genre":"","count":"932","ytitle":"谷难三载之熟　民无担石之储","mtitle":"川人吁请解民倒悬","ftitle":"毋令劫后灾黎　重陷水深火热","authors":[],"text":[{"type":"paragraph","text":"全国父老姊妹兄弟钧鉴:"},{"type":"paragraph","text":"抗战期中，吾蜀人民输粟米，服兵役，以实军糈，以裕兵源，以争取抗战之胜利与国家之生存，含辛茹苦，毁家纾难，八年来一无所怨尤，犹忆还都前夕，主席莅蓉话别，曾谓“四川在抗战期中，对国家输财输力；役兵役工，均为全国之冠，将在中国民族复兴史上，永垂不朽。”吾蜀人民虽未敢以此自豪，然而，扪心自问，实已勉尽国民天职，无愧对国家与全国同胞也。日寇请降，举国腾欢，吾蜀人民尤深庆幸。盖以蛇豕既歼，金瓯无损。而烽火余生，或可苏息一朝也，客岁九月，政府为体恤民艰，明令豁免今年田赋，德音所至，蜀人咸欣然色喜，走相告慰，对政府贤明措施，感激涕零，方思重振濒于崩溃之农村，以肩负复兴建设之重任，讵政府忽更易前令，本年田赋豁免半数，吾人闻之，实深骇异。窃吾蜀虽号称天府，而宝藏未掘，水利不修，谷难三载之熟，民无担石之储，抗战期中，节衣缩食，勉力捐输，已竭其所有，况复连年灾歉，苛杂重重，农村经济，已濒破产，今年方庆稍苏，不幸春旱既见于前。水灾复继于后。灾黎遍野，待哺嗷嗷，流离转徙，行乞四方，试瞑目以思，状宁不惨?政府于此，正宜加紧赈恤，拯其将绝余生，若复继续征实，是重陷吾蜀人民于水深火热中矣，其将何以对我七千余万忠贞不贰蜀中之人民。更何以告慰我百千万为国死难之蜀中烈士乎?或以为既已豁免半数，嘉惠于民者已不小，殊不知征实之时，大致皆须背负数十里至指定仓库缴纳，费金钱，耗精力，更害其农事，损失殊属不赀，尤其贪污肖小，愚弄乡民，弊窦丛生，加害尤甚，故虽豁免半数，而人民负担，实未当稍见减轻也。况仓储匮乏，收获欠丰，实无可为缴纳计乎?当闻之，政府为政，首重威信，豁免田赋既为国府堂堂政令，必须贯彻之，以昭大信于天下，不然朝令夕改，失信人民，将来政令，恐将等于废纸，无法实行，影响之大，实难想像。政府其宁愿出此?要之。吾蜀人民疾苦已深，休养有待，恳祈政府重威信。恤民瘼，实践免赋前令，以解我七千余万蜀中人民于倒悬，除电四川省参议会拥护其决议外，特此告我全国同胞，幸其垂詧，并祈舆论界协助呼吁，以苏民困而惜国脈。"},{"type":"paragraph","text":"国立交通大学四川同学会"},{"type":"paragraph","text":"上海法学院四川同学会"},{"type":"paragraph","text":"上海税务专门学校川籍同学会"},{"type":"paragraph","text":"国立同济大学到沪川籍同学　同叩"}]}