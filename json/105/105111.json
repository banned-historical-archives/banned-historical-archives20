{"id":105111,"date":[{"year":1946,"month":8,"day":1}],"page":"8","source":"","region":"","masthead":"","special_issue":"图书(第13期)","column":"","genre":"","count":"4516","ytitle":"","mtitle":"读樊绰蛮书杂记","ftitle":"(三)大和三年南诏寇西川之役旁记","authors":["向达"],"text":[{"type":"paragraph","text":"向达"},{"type":"paragraph","text":"唐文宗大和三年冬，南诏寇西川之役，其时杜元颖镇西川，不练戎事，致为南诏所乘，蜀中玉帛子女巧儿女工几于俄空。今本蛮书卷七纪此云:"},{"type":"paragraph","text":"俗不解织绫罗。自大和三年蛮贼寇西川，虏掠巧儿及女工非少，如今悉解织绫罗也。"},{"type":"paragraph","text":"此役有助于南诏工艺之进步者甚巨，其时朝野亦以西川损失惨重，归咎元颖，相率哗然。然论者之辞不一。兹钩稽各书所纪。述之如次，以见一斑。旧唐书卷一百九十七南蛮传云:"},{"type":"paragraph","text":"太和三年，杜元颖镇西川，以文儒自高；不练戎事。南蛮乘我无备，大举诸部入寇。牧守屡陈，亦不之信。十一月，蜀川出军不利，陷我邛州，逼成都府。入梓州西郭驱劫玉帛子女而去。"},{"type":"paragraph","text":"同书卷一百六十三杜元颖传云:"},{"type":"paragraph","text":"杜元颖，莱公如晦裔孙也。长庆三年冬带平章事，出镇蜀州。太和三年，南诏蛮攻陷戎隽等州，径犯成都。兵及城下，一无备拟，方率左右，固牙城而已。蛮兵大掠蜀城玉帛子女工巧之具而去。是时，蛮三道而来；东道攻梓州，郭钊御之而退。时元颖几陷，赖郭钊击败其众方还。蛮驱蜀人至大渡河，谓之曰，“此南吾境，放尔哭别乡国。”数万士女一时働哭，风日为之惨悽，哭已，赴水而死者千余。怨毒之声，累年不息。蛮首领就颠遣人上表白，“蛮军比修职贡，遽敢侵边!但杜元颖不恤三军，今入蛮疆作贼。移文报彼，都不见信。故蜀部军人继为乡导。盖蜀怨苦之深，祈我此行，殊虐帅也。诛之不遂，无以慰蜀士之心，愿陛下诛之!”监军小使张士谦至，备言元颖之咎，生贬循州司马。六年卒于贬所。"},{"type":"paragraph","text":"新唐书卷二百二十二南诏传亦纪杜元颖之败，其辞云:"},{"type":"paragraph","text":"西川节度使杜元颖治无状，障候弛沓相蒙，时太和三年也。嵯颠乃悉众掩卬戎隽三州，陷之。入成都止西郛十日，慰赉居人，市不扰肆。将还，乃掠子女工使数万引而南。人惧自杀者不胜计。救兵逐，嵯颠身自殿。至大度河谓华人曰:“此吾南境(案此吾南境有误，旧书作此南吾境是也。)尔去国当哭”!众号働赴水死者帅十三。南诏自是工文织，与中国埒。"},{"type":"paragraph","text":"同书卷九十六杜元颖传云:"},{"type":"paragraph","text":"出为剑南西川节度使，同平章事，帝为御安福门临饯敬宗骄僻不君，元颖每欲中帝意以固幸。乃巧索珍异献之，踵相蹑于道。百工造作无程，敛取苛重，至削军食以助裒畜。又给与不时，戎人寒饥，乃仰足蛮徼。于是人人咨苦，反为蛮内觇。戎备不修。大和三年，南诏乘虚袭戎隽等州。诸屯间贼至辄溃。戍者为乡导，遂入郭都。已传城，元颖尚不知，乃率左右婴牙城以守，贼大掠，焚郛成残之，留数日去。蜀之宝货工巧子女尽矣。初，元颖计迫，将挺身走，会救至乃止。文宗遣使者临抚南诏，南诏上言，蜀人祈我诛虐帅，不能克，请陛下诛之，以谢蜀人。由是贬邵州剌史，议者不厌斥为循州司马。元颖死于贬所，年六十四。"},{"type":"paragraph","text":"温公通鉴考异论此，谓元颖失职自是实事。唯必谓南诏兵已传城。而元颖尚不知，则未免过甚其辞。目据时人记载予以驳正，可谓待平之论。元颖既贬，代之以郭钊。钊盖子仪孙也。以敬宗宝历二年出为梓州刾史剑南东川节度使。旧唐书卷一百二十郭钊传谓:"},{"type":"paragraph","text":"太和三年冬，南蛮陷嶲州，遂寇西川。杜元颖关于控御，蛮军陷成都府外城。朝廷未暇除帅，乃以钊兼领西川节度。蛮军已寇梓州，诸道援军未至，川军寡弱，不可今战，钊致书于蛮首领盟巅，责以侵寇之意。盟巅曰:“杜元颖不守疆场，屡侵吾圉，以是修报也，”与钊修好而退。朝庭嘉之授成都尹剑南西川节度。与南诏立约，疆陲不扰。以疾求代。四年，入为太常卿，检校司徒，十二月在道卒。"},{"type":"paragraph","text":"观此，则旧书杜元颖传谓郭钊御之而者，盖亦文饰之辞也。钊既去，代之以李德裕，旧唐书卷一百七十四李德裕传谓:"},{"type":"paragraph","text":"太和四年十月，以德裕检校兵部尚书成都尹剑南西川节度副大使知节度使管内观察处置西山八国云南招抚等使。西川承蛮寇剽虏之后，郭钊抚理无术，人不聊生，德裕乃复葺关防，缮完兵守，西拒叶蕃，南平蛮蛋。数年之内，夜犬不惊，疮痏之民，粗以完复。"},{"type":"paragraph","text":"然三年之役，创巨痛深，蜀人怨苦之情亦特甚，观于雍陶马又徐凝人之诗可而知也。唐诗纪事卷五十六，雍陶哀蜀人为南蛮俘虏诗云:"},{"type":"paragraph","text":"但见城池还汉将，岂知佳丽属蛮兵。"},{"type":"paragraph","text":"锦江南渡遥闻哭，尽是离家别国声，"},{"type":"paragraph","text":"大度河边蛮亦愁，汉人将渡尽回头。"},{"type":"paragraph","text":"山中剩寄思乡泪，南去应无水北流。"},{"type":"paragraph","text":"欲去乡关行路迟，此生无复却回时。"},{"type":"paragraph","text":"千冤万恨无水见，惟有空山鸟兽知。"},{"type":"paragraph","text":"越隽城南无汉地，伤心从此便为蛮。"},{"type":"paragraph","text":"冤声一働悲风起，云暗青天日下山。"},{"type":"paragraph","text":"云南路出洱河西，毒草长青瘴色低。"},{"type":"paragraph","text":"但渐攀跻渐披豁，一时收泪听猿啼。"},{"type":"paragraph","text":"(一本作“渐近蛮城谁敢哭，一时收泪羡猿啼。”)"},{"type":"paragraph","text":"又，马又蜀中经南蛮俘虏后寄雍陶五言排律云:"},{"type":"paragraph","text":"酋马渡泸水，北来如鸟轻。"},{"type":"paragraph","text":"几年期凤阙，一日破龟城。"},{"type":"paragraph","text":"此地有征战，谁家无死生?"},{"type":"paragraph","text":"人悲还旧里，鸟喜下空营。"},{"type":"paragraph","text":"弟姪意初定，交朋心尚惊。"},{"type":"paragraph","text":"自从经难后，吟苦似猿声。"},{"type":"paragraph","text":"又，万历云南通志卷十四艺文引徐凝南诏攻成都诗云:"},{"type":"paragraph","text":"守隘一夫何处在?长桥万里只堪伤。纷纷塞外乌蛮贼，驱尽江头濯锦娘。"},{"type":"paragraph","text":"即此诸诗，可以见当时蜀中之舆情也。元颖当时受人指摘最甚者，亦即为南诏驱掠蜀中子女伎巧数万人而南一事，南诏后来工艺之盛实缘于此。新唐书南诏传纪天宝中，异牟寻立，与吐蕃并力寇蜀，令其下曰:“为我取蜀为东府工伎悉送逻娑城，岁贱一缣。”云云。可见唐时西川富庶而外，为边人所垂涎者，工伎亦其一端也"},{"type":"paragraph","text":"新唐书杜元颖传谓元颖与李德裕义，德裕莅西川，即谋为元颖辩白。李箫公文集卷十二，故循州司马杜元颖第一状云:"},{"type":"paragraph","text":"右臣等商量:杜元颖虽失于驭远，致蛮寇内侵。然握节婴城，舍生取义；围解之后，惩贬不轻。但以蛮夷之情，不可开纵。若为之报怨，以快其心，则是不贵王臣，取笑戎狄。汉景所以闻邓公之说，恨黾错之诛。元颖长庆之初，首居宰弼，洁廉畏法，忠荩小心。虽无光赫之名，颇著直清之称。既逢昌运，合与申冤。望却还旧官阶等，仍追赠右仆射，未审可否?"},{"type":"paragraph","text":"又论杜元颖追赠第二状云:"},{"type":"paragraph","text":"奉宣:令更商量奏来者。右臣等商量:比闻外议，以元颖不能绥抚南蛮，又无备御，责此二事，以为愆尤。臣等究其情由，实有本末。缘韦持久任西蜀，自固兵权，邀结南蛮，为其外援，亲昵信任事同一家。此时亭障不修，边防罢警，若后人加置一卒，缮理一城，必有异词，便乖邻好。自武衡以后，三十余年，戎备落然，不可独责元颖。蛮退后，京城传说，驱掠五万余人，音乐伎巧，无不荡尽。缘郭钊无政，都不勘寻。臣德裕到镇后，差官于蛮经历州县，一一勘寻，皆得来名，其在案牍。蛮兵共掠九千人。成都郭下成都华阳两县只有八十人，其中一人是子女锦锦，杂剧丈夫两人，眼医大秦僧一人；余并是寻常百姓，并非工巧。其八千九百余人皆是黎雅州百姓，半杂了獠。臣德裕到镇后移牒索得三千三百人，人，两番送到，与监军使于龙与大慈寺点阅，并是南界蛮獠。缘朝庭宠待如旧，从此蛮心益骄。今西川节将惟务姑息，臣等所以薄元颖之过，谓合追荣。频承顾问，不敢不缕悉闻奏。况元颖殁后，五经大赦，下位卑官，皆得追复官爵。倘圣旨以赠与为优，望只准赦文，厔还旧爵，其赠官落下。未审可否?"},{"type":"paragraph","text":"德裕第二状之意，盖欲以大和三年之事，使三十余年前之韦皋及十六年前之武元衡分任其咎，以减元颖愆尤。穆宗时，德裕元颖同以世家子弟为翰林学士，备承春渥，则为之强词曲说，以相申雪，亦固其所也。至于南诏退还俘西川人口在大和五年五日，人数为说不一。德裕状作三千三百人，旧书李德裕传谓又遣人入南诏，求其所俘工匠，得僧道工巧四千余人，复归成都。新书李德裕传作南诏请还所俘掠四千人。通鉴亦作四千人，考异曰:"},{"type":"paragraph","text":"德裕西南备边录曰:“南诏以所虏男女五千三百六十四人归于我。”旧传曰:“又遣人入南诏，求所俘工匠。得僧道工巧四千余人，复归成都。”按实录云“约四千人”今从之。"},{"type":"paragraph","text":"今案南诏所俘虏人数，即德裕所言，已自不符。则九千云云，恐亦不免于文饰，而道路传说或不尽为无固矣。又上引德裕论杜元颖追赠第二状谓“蛮共掠九千人。成都郭下成都华阳两县只有八十人，其中一人是子女锦锦杂剧丈夫两人，眼医大秦僧一人。余并是寻常百姓，并非工巧。其八千九百余人皆是黎雅州百姓，半杂风獠”云云。按之当时文献，亦非事实。文苑英华卷四百七十，收封敖所草与南诏清平官书云:"},{"type":"paragraph","text":"勅叚琮傍叚酋琮独拣杨迁赵文奇蒙善政李守约筹:各蕴器能，夙怀忠义，宣功尔室，赞理本邦。礼乐具修车书必会。励输忠之节操，披响化之诚明。亟涉道途，远遵职贡。威仪就列，同庆于三朝；筐篚充庭，有动于万里。道光殊俗。礼慕华风。克成君长之贤，深见佐臣之美。劳忠可尚，鉴寐宁忘。勉守令图，用慰遐瞩!得前隽州录事参军陈元举男播状称:父及弟末等二十七人，自太和三年没落在彼，未蒙追索。详其语旨，切在感伤。朕思骨肉之情人伦所极。家乡一异，音耗两亡，生死莫知，幽明同怨。为人君长，深用轸忧。今与丰祐书中。具言其事。卿等职当毗赞，义重君臣。执之何补于良图，归之尤重于交好。想同参议，用解幽冤。今赐卿少信，物具如前数。"},{"type":"paragraph","text":"陈元举一家陷蛮，后来是否因此书得归骨宗邦，今无可考。封敖于会昌初以知制诰入为翰林学士。此书即作于会昌初，时距太和三年乙十余岁，犹有人为其家人被俘，魂羁异域，叩关上书，恳求昭雪。而三年一役陷蛮者，除德裕所云寻常百姓以及黎雅诸州半杂风獠之常人而外，尚杂有朝廷命官与夫士大夫之家，从此书更可以知之矣。"},{"type":"paragraph","text":"又德裕论杜元颖追赠第二状记南诏所掠成都郭下百姓八十人中，有眼医大秦僧一人。唐代胡人及婆罗门眼科医在中国卓著声誉。唐大和上东征传曾言鉴真和尚在岭南韶州时，“频经炎热，眼光暗昧，爰有胡人，言能治目，遂加疗治”。刘禹锡亦有赠眼科医婆罗门僧诗。俱可为证。而当时大秦或拂菻亦以眼科医著称于世。新唐书卷二百二十一，拂菻传云:"},{"type":"paragraph","text":"有善医，能开脑出虫，以愈目眚。"},{"type":"paragraph","text":"通典卷一百八十三引杜环经行记云:"},{"type":"paragraph","text":"其大秦善医眼及痢。或未病先见，或剖开脑出虫?"},{"type":"paragraph","text":"唐贞观九年，景教僧阿罗本远将经教来献上京，遂于义宁坊为建波斯寺一所，天宝四年改两京波斯寺为大秦寺。以大秦寺僧习景教，故圆照续开元释教录卷十七谓大秦寺僧景净应传弥尸诃教也。德裕状中成都被俘之眼医大秦僧必为景教僧人无疑。唐时除长安洛阳至厔灵武而外，成都亦有一大秦寺，杜子美石筍行集千家诗注(卷七)引梦弼曰:"},{"type":"paragraph","text":"蜀都故事:石笋，真珠楼基也。昔有胡人于此立寺，为大秦寺。其门楼十间，皆以真珠翠碧贯之为簾。后摧毁堕地，唯故基在。每有大雨，其前后人多得真珠瑟瑟金翠异物等。"},{"type":"paragraph","text":"石笋在成都子城西。石筍行分门集注(卷十三)引田氏注曰:"},{"type":"paragraph","text":"杜光庭石筍记云。“成都子城西曰兴义门，金容坊有通衢几百五十步。有石二株，挺然耸峭，高丈余，围八九只”。图经云:“石笋街乃大秦寺之遗址，殿宇楼台咸以金宝饰之，为一代之胜慨。后遭兵火而废。或遇夏秋霖雨槩里人犹拾珠玉宝物。”"},{"type":"paragraph","text":"子美所咏之石筍，据华阳国志卷三。谓蜀开明帝时。"},{"type":"paragraph","text":"蜀有五丁力士，能移山举万钧。每王薨，辄立大石，长三丈，重千钧，为墓志，今石筍是也。号曰筍里。"},{"type":"paragraph","text":"是盖先史时代之Menhir也。唐代成都大秦寺即建于此。新唐书南诏传谓大和三年之役，蛮兵“入成都，止西郛十日，慰賷居人，市不扰肆。将还，乃掠女子工伎数万引而南。”德裕所云之眼医大秦僧，大约即石笱街大秦寺之僧人，以为眼科医，故亦不免于沦为俘虏，投荒云南耳。文宗太和三年为西元后八二九年，云南之有基督教徒纵迹，应始于此诗。近人言云南基督教历史者多据元代意大利人马哥孛罗书为言，而于卫公所纪未之或及。因摭拾故书，附记篇末，或亦治西南故闻者之所不废也欤。(续完)"}]}