{"id":139908,"date":[{"year":1947,"month":3,"day":9}],"page":"7","source":"","region":"","masthead":"","special_issue":"","column":"","genre":"","count":"672","ytitle":"","mtitle":"石屋余沈","ftitle":"","authors":["马叙伦"],"text":[{"type":"paragraph","text":"【这是马先生的旧日札记。编者所见为卷七，作帐簿形，杂记旧事。闻马先生告诉，这几册札记(共约十七八册)，旧存杭州家中，抗战期间，流入市肆，展转为陈群所获。收复之后，接收人员检陈群遗书，见此知为马先生物，遂归故主。然而也只有一小部份，闻尚有数册在南京中央图书馆中。编者初意，原拟请先生撰赐掌故随笔一类的文章，然而马先生近日方执笔写两册文字学方面的专著，无暇及此。更蒙厚意，以此劫余手记相示，嘱抄其中有关掌故者发刊。其中谈学问者，前已多见于商务出版之读书小记及续记中，兹不复录。谨附数语，略识颠末，兼谢高谊。编者谨识。】"},{"type":"paragraph","text":"袁项城"},{"type":"paragraph","text":"项城自为总统，五年之间，凡三出邸。一自铁狮子胡同迁入中海；其二则郊天祀孔也。出则警跸严于前代，所过陈兵夹道，二卒相北。擎枪引机作欲击状，居民遥瞩，亦遭禁斥。乙卯上丁，亲祀先圣。惟大成殿上不设兵卫，两庑之外，并陈如道上。盖不啻以枪拟先贤，使神而有知，不欲斯祀矣。"},{"type":"paragraph","text":"盛宣怀"},{"type":"paragraph","text":"盛杏孙(宣怀)之得邮尚也，纳赂银三十万。初邮尚缺庆邸开单将请简，凡列资格可被命者数人，杏孙预焉。庆邸示意于众，此缺当鬻三十万。杏孙即令人请，庆邸则曰:他人即三十万可，杏孙非倍之不行。杏孙愤，且恃已资最老，亦或无奈我，及命下，竟以畀故邮部司官沈云沛，而杏孙以侍郎处其下，云沛复时时扼之，益大愤。必欲去云沛而代之。复通庆邸，庆邸知杏孙之不可终屈，仍许以三十万畀之。然须现金，不纳他物。杏孙仓卒不可得，乃在天津以一夜力取汉冶萍公司空股券，杂填姓名，专舟运至上海，拟质于某外商。中途汽舟水锅忽裂，逾十日方抵沪，而杏孙事几复败。此余闻之为杏孙运券至沪者。"}]}