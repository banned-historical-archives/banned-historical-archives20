{"id":1158877,"date":[{"year":1998,"month":7,"day":21}],"page":"8","source":"《历代诗人画传》","region":"","masthead":"笔会","special_issue":"笔会","column":"","genre":"","count":"486","ytitle":"","mtitle":"沉潜典籍 神与古会","ftitle":"","authors":["刘旦宅"],"text":[{"type":"paragraph","text":"刘旦宅"},{"type":"paragraph","text":"诗书画三绝，世所蕲向。历数古今名家，诗书双绝而能画者有之；书画并妙且能诗者亦有之；至若三者俱臻绝妙，难矣!夫画者，技艺也，自须力学；而诗乃文才，亦赖天赋。然三者多有相通处，盖其道本大同也。古人重诗书，轻技艺，若诗书兼能而绘事尤卓然成家者，往往耻以画称，辄自谓诗一、书二、而画为殿。若究其诗，则恐未能与大家伍也。抑诗书有补于画，画之气之韵，多由诗书来。若不明此理，强分甲乙，或竟扬短掩长，反为有识者笑也。"},{"type":"paragraph","text":"予喜诵诗而苦未甚解；好学书，虽勤研习，终未得佳，略知其意而已。或谓儿子天炜过我，因命其录予画册中诸家之所作，差幸不负所望。至于拙画，自谓仅能品耳，偶有可观者，亦得益于诗书之蕴积及前辈之奖掖。以故老而不休，沉潜典籍之中，冥索形象之外。一卷在手，神与古会，其乐殆未易言。今观十数年前旧作画册，凡有不惬意处，辄径改之。又为广其规模，补其遗阙，遂稍稍增益之，共为六十六帧，起自三闾大夫，终于永嘉高君，俾楚辞汉赋，下逮唐诗、宋词、元曲，作者联翩，诗教之盛，庶几略备。故题曰《历代诗人画传》，并记其臆说，以就正于明哲焉。"},{"type":"paragraph","text":"(本文为《历代诗人画传》后记)"}]}