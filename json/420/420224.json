{"id":420224,"date":[{"year":1961,"month":7,"day":23}],"page":"3","source":"","region":"","masthead":"","special_issue":"笔会","column":"","genre":"","count":"247","ytitle":"","mtitle":"诗四首","ftitle":"","authors":["钱仲联"],"text":[{"type":"paragraph","text":"钱仲联"},{"type":"paragraph","text":"参加编写大学历代文学论文选教材来上海，寓国际饭店十三层楼。同寓者郭绍虞、夏承焘、马茂元三同志，昕夕论文，致多佳趣。得七绝四首。"},{"type":"paragraph","text":"摘遍星辰百尺楼，玫瑰红醉海山秋。人生控鹤浑闲事，十二层城在下头。"},{"type":"paragraph","text":"雕龙上下二千年，绝学埏垓一老专。无尽金针度人愿，笔花开到夜灯前。(绍虞同志主持编撰，工作恒至深夜。)"},{"type":"paragraph","text":"别来湖海廿经秋，刀剪吴淞水更流。仍夜连床听旧雨，梅花笛里又江楼。(与承焘同志海上一别已十九年。)"},{"type":"paragraph","text":"当年南嶽讲堂开，天马西江蹴踏来。话到拏云旧心事，看君弹指现楼台。(茂元同志迩来写作特富。)"}]}