{"id":420225,"date":[{"year":1961,"month":7,"day":23}],"page":"3","source":"","region":"","masthead":"","special_issue":"笔会","column":"","genre":"","count":"213","ytitle":"","mtitle":"贺新凉","ftitle":"","authors":["夏承焘"],"text":[{"type":"paragraph","text":"夏承焘"},{"type":"paragraph","text":"上海国际饭店十三楼与绍虞、仲联、茂元三君共晨夕者逾月，仲联以和湖海楼贺新凉词见示，因继声为此。与仲联沪上一别忽忽十九年矣。"},{"type":"paragraph","text":"劫火寻余罅，记此地梦魂历历，危途人鲊。换了人间重携手，岩电楼虹相射；俯十二层城在下(用仲联诗意)。万紫千红何世界，倚危阑诗胆都无怕。摘海月，作灯挂。 吟边一道银河泻，几酒人云端宴坐，颊霞堪画。多少朱门金张辈，多少鸿都扬马，总一例风吹雨打。经国文章雕龙手，问古人谁似吾豪者?吟未了，醉相藉。"}]}