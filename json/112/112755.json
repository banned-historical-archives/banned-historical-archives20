{"id":112755,"date":[{"year":1946,"month":9,"day":19}],"page":"8","source":"","region":"","masthead":"","special_issue":"图书","column":"","genre":"","count":"377","ytitle":"","mtitle":"陆丹林著革命史谭序","ftitle":"","authors":["叶恭绰"],"text":[{"type":"paragraph","text":"叶恭绰"},{"type":"paragraph","text":"民国成立卅有五年，溯革命之肇始，则五十年矣。经过之事实，不知凡几。然国史既未编定，私家纪录，亦复寥寥。盖吾国史学，本未发达，益以清代文字狱之余威，深入脑髓，又民国多难，史才消乏，综成此果。然往者不述，来者难明，无以为彰瘅之资，且致没因果之迹，斯实民国一大缺失也。丹林陆子，究心史事，以余暇为革命史谭一册，虽体非正史，而所记颇多异闻实录，诚史家所必录，而学者之所应有事也。余维吾国古以直笔为良史，虽在专制淫威之下，时有伉戆之士，别是非，明功罪，以与之抗。历代起居注及实录，且有不许帝王取览之例，其纪载应有真价。乃卒罕满人意者，直笔难逢，见闻不易精确故也。丹林此书，纪述诈慎，又宗旨无所偏倚，信可为斯类佳著，固宜公之于世。且愿丹林继此续有所作，为国史之副车，庶革命真相，瞭然于民众心目，其有助于建国大业，当非浅尠。丹林其有意乎?"}]}