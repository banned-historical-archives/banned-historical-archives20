{"id":672356,"date":[{"year":1984,"month":4,"day":10}],"page":"4","source":"","region":"","masthead":"","special_issue":"读书与出版(第6期)","column":"","genre":"","count":"713","ytitle":"","mtitle":"《墨竹析览》序","ftitle":"","authors":["陈从周"],"text":[{"type":"paragraph","text":"陈从周"},{"type":"paragraph","text":"余近年多谬论，有谓“观博物馆藏品，可增抗疫力。看时人之作，易受流行病。”盖非无所谓而发也，实指“法度”而言。任意涂抹，非属不可，然无法度，等如杜撰。“继承不足，革新太快”，遂引我有所感焉。申石伽与叶浅予长于余，因同启蒙于胡也衲师，故以学长尊之。四十余年来，知道德文章足为人师。为书面，为词章，皆有法度可循，此《墨竹析览》，即课徒之作也，余读而有所述者。夫墨竹之道，唯东方艺术有之，非仅艺事一端而已，实存哲理其中，贵在内美也。人喻为君子，或歌其亮节，得清逸雅健之致。历来画论言之多矣。"},{"type":"paragraph","text":"“要之画法通书法，兰竹如同草隶然。”板桥以书家写兰竹，有此精论，阐明不解书法，难言画竹。当今书画日渐分道，且与文学时趋脱离，则画竹之道，更无从言矣。石伽有心人也，惧斯艺之沦亡，振八代之文衰，兹集之作，良有以也。"},{"type":"paragraph","text":"宋人之竹，院本重钩勒，结构谨严。元人多墨竹，遒劲、简淡多不尽之意，寓狷介高洁之性于画中。明清以降，作者辈出，承先人之遗规，另僻蹊径，要之皆非无本之木，卓然成家非数十年功力不逮也。故元明以来名画家无一不工写竹者。竹者，画之基本也。余尝论造园有法而无式，能入方能出，石伽之艺，非以式囿人，而以法启人也，悟其理，通其变，则挥毫自如，方出新境，金针暗度，其在斯乎?"},{"type":"paragraph","text":"石伽承家学，画初师永康胡先生也衲，并同时执贽于杭州王先生潜楼(仁治)。复受知于德清俞先生阶青(陛云)，传诗词之学。今古稀之年，双鬓若雪，犹眷念师恩。实为今日言师道者楷模，有利于明教也。反视流辈，稍有一得，则耻言其师，人情之敦厚与菲薄，判然泾渭，余序石伽之书，颂石伽之德，益厚望于读石伽之书、学石伽之竹者。"},{"type":"paragraph","text":"(《墨竹析览》申石伽著，将由上海书画出版社出版)"}]}