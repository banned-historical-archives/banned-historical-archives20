{"id":53066,"date":[{"year":1939,"month":1,"day":8}],"page":"10","source":"","region":"","masthead":"","special_issue":"中国医药","column":"","genre":"","count":"354","ytitle":"","mtitle":"白术之炒与不炒","ftitle":"","authors":["徐瀛芳"],"text":[{"type":"paragraph","text":"徐瀛芳"},{"type":"paragraph","text":"白术中含油脂，能令腹泻，宜略漂过，用老墙燥土研细，同术片炒至褐色，(若胃虚食滞可炒令外带黑色)临用时洗净，因工能吸去其油，非取五行以土补脾之义也。余比年腹中每觉虚寒，曾取萍乡白术，米炒深黄，顿服一两，大便愈溏，腹中似痛非痛，欲试其究竟，次日再服一两五钱，夜半腹更闷痛，五更大泻，粪量极多，惟水分较洞泄为少，停服一日，第四日仍煎术一两，土炒焦，外已黑，中微黄，煎服，腹中宁贴爽快，数日不复啾唧矣。陈修园尝诋土炒法，余向亦宗之，今而后知药须亲试，自逞聪明，往往不能尽合物理如此。惟入补剂，只宜炒至深黄，入消导剂，方可炒至黑色。若焦术或炒成炭，大非所宜，又水漂太过，虽能去油，嫌失本性，制法关系药性之重如此。(凡土中根茎富于脂膏者，如人参黄精地黄当归之类，稍服重量，均能停泻，不独术也。)"}]}