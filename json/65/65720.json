{"id":65720,"date":[{"year":1939,"month":3,"day":30}],"page":"10","source":"","region":"","masthead":"","special_issue":"大众科学(第6期)","column":"","genre":"","count":"502","ytitle":"","mtitle":"文野之分","ftitle":"","authors":["骥千"],"text":[{"type":"paragraph","text":"骥千"},{"type":"paragraph","text":"一班之人，多以为蛮野民族，居山深菁密之乡，未脱茹毛饮血之习，日炙雨淋，木居鹿游，其抵抗疾病之能力，必远胜于文化发展之人民，而孰知考诸事实，乃适得其反，以澳洲之土人而论，其抗病之力，即远逊于白种之人，达尔文于其游记中曾言之，谓澳人与英人接触之后，死亡之率，为之剧增，盖文化发达之人民，早已脱离草昧之生活，演进较久，人事日繁，疾病之种类亦因之加增，其抵抗力较弱者，已死灭无余，今日所存者皆久经锻炼，优秀适宜之分子，一切疾病不足以困之，非蛮野人民之生活单简，未经严酷淘汰者所能比拟，英人之殖民澳洲者，其身中常带有各种疾病，以其抵抗之力甚强，故伏匿而未发，一旦与土人相接而传输之，土人抗力较逊，竟相继病死，英人之蕃衍滋蔓于其地，非必尽恃武力，芟戮其土著，而抗病力之强弱，乃其胜负所由判也，其余世界各处文野民族之相觸，亦莫不有此现象，吾国文化最古，历史最长，人民抗病之能力，较胜于西方各族，故各种疾病之中，有西人视为危险，畏之最甚者，在吾国人则不甚严重，此实中国人种天然优胜之处，可藉之以为复兴之基者，目前以物质方面之落后，未免受制于人，倘能努力奋斗，俾教育发达，科学迈进，前途之光明，未可限量也。"}]}