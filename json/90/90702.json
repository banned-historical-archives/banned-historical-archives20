{"id":90702,"date":[{"year":1946,"month":4,"day":11}],"page":"4","source":"","region":"","masthead":"","special_issue":"灯塔","column":"","genre":"","count":"336","ytitle":"","mtitle":"沈叔羊画展","ftitle":"","authors":["徐悲鸿"],"text":[{"type":"paragraph","text":"徐悲鸿"},{"type":"paragraph","text":"名画家沈叔羊先生为爱国老人沈钧儒先生之三公子，殚精画学，著有‘国画六法新论’一书，持论精辟，条理井然，为目下绘画理论上稀有之书，叔羊先生于抗战期内，居后方，随侍尊翁，著书作画，劬劳不倦，曾举行画展数次，成绩斐然，为艺林所激赏，先生之画，师法造化，结构自然，作风老链，敢用重色而能雅艳，喜用指画，独辟蹊径，吾曾见其巨幅用指画松，盖古今所鲜见者也，最爱其指画紫藤，凝重萧洒，高雅妙丽，兼而有之，实紫藤花杰作，昔人虽多写之，应称后来居上，明眼人望而知之，亦见不佞之非阿于所好也，先生尤善写荷花，其居沪时，暑间曾日对莲花写照，废寝忘食，其精诚所感召，天乃以莲偶之，(夫人名莲)其艺事之造诣，盖可不言而喻，先生近返上海，将以所作展览于沪市，为举所知，以当介绍。"}]}