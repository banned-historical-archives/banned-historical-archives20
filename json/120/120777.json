{"id":120777,"date":[{"year":1946,"month":11,"day":9}],"page":"7","source":"归安","region":"","masthead":"","special_issue":"史地","column":"","genre":"","count":"6023","ytitle":"","mtitle":"雍正浙江通志两浙志乘篇考异","ftitle":"","authors":["洪焕权"],"text":[{"type":"paragraph","text":"洪焕权"},{"type":"paragraph","text":"(续完)"},{"type":"paragraph","text":"【归安县志】雍正通志据内阁书目注云邑人刘塾修，未著卷数。案同治湖州府志卷六十三名宦录云，刘塾字汝学，号梧冈，江西鄱阳人，进士，嘉靖十年知归安县，雍正通志作归安人，误矣。考是书实出归安唐枢手，凡二卷，已佚，见同治湖州府志卷五十八艺文略三，并可补雍正通志之遗漏。"},{"type":"paragraph","text":"【德清县志十卷】原注云:“嘉靖乙酉邑令方日乾修”，又引内阁书目云邑人陈实修。考是书为嘉靖四年知县福清方日乾修，邑人陈霆纂，康熙德清县志蔡启僔序云:“清志沿始于宋，散佚有年，迄明嘉靖方公日乾同里大夫之贤者特勤编辑，则陈水南先生实主之”，水南为陈霆之号，其事迹略见于同治湖州府志卷七十五文学传，雍正通志作陈实，“实”字“霆”之误。是书卷数凡九，见方日乾原序(载康熙德清县志卷首)，澹生堂目著录卷数同，亦可订雍正通志“十卷”之误。"},{"type":"paragraph","text":"【四明续志十二卷】雍正通志引黄氏书目云:“黄元恭字居敬真定人，至正二年为明州总督时修”。案是书今存，“黄元恭”系“王元恭”之误，雍正宁波府志卷十八，雍正通志卷一百五十二名宦并有传。雍正通志卷一百十六职官载:庆元路总管王元恭，字居敬，真定人。而此处竟误作黄元恭，盖未深考也。"},{"type":"paragraph","text":"【慈溪志草】原注云，“嘉靖问邑人周旋纂”，未著卷数。祁氏澹生堂目作慈溪县志二十卷谓正德问周旋修。"},{"type":"paragraph","text":"【奉化志】原注云:“景泰甲戌邑令陈关聘邑人汪纶修”。是书今佚，雍正宁波府志卷十六秩官上载:陈关景泰六年任奉化知县，雍正通志作甲戍(五年)修，盖在莅任之前一年，疑误。"},{"type":"paragraph","text":"【奉化县志】原注云:“嘉靖壬辰邑令钱璠聘邑人谢潍修”。是书近人鄞县孙翔熊尚藏有残本五卷。主纂者谢澭，宇禹川，雍正宁波府志卷廿二人物有传，雍正通志作“谢潍”，误。"},{"type":"paragraph","text":"【奉化县志十六卷】原注云:“顺治辛丑知县王奂聘邑人项斯勤修，已亥知县孙成名续成”。是书今北平图书馆尚有藏本，雍正宁波府志卷十六秩官及卷十八名宦传，并载王奂顺治九年任奉化令，继之者为南宫孙成名，雍正通志作顺治辛丑王奂修，辛丑为十八年，竟在孙成名续成(十六年己亥)之先实误。"},{"type":"paragraph","text":"【象山县志十六卷】原注云:“万历丙午邑令吴学哲聘云间陆应阳修”。案万历丙午为三十四年，时任县令者为崇仁周学哲，雍正宁波府志卷十六官秩上，卷十八名宦传所载并同，雍正通志题“吴学哲”，误又“云间”为“云间”之刊讹。是书今北平图书尚有残本六卷。"},{"type":"paragraph","text":"【绍兴府志】原注云:“康熙癸亥知府张三异聘句章王嗣皇修”，未著卷数。是书凡五十八卷，今北平图书馆藏有残本二十七卷。康熙绍兴府志(五十八年知府俞卿修)卷二十八职官载张三异康熙七年至十二年任，本志张自序末署康煕十一年，雍正通志作癸亥(二十二年)修，当系癸丑(十二年)之误，又王嗣皇之“皇”字，系“皋”字之讹。"},{"type":"paragraph","text":"【萧山县志】原注云:“永乐壬寅邑令张崇与训导祝以中，邑人楼观，戴汝东，张子俊修”。案是书今佚，宣德萧山县志吴汝方序云:“予宰萧山之明年，邑之儒士楼惟观以前令张公崇所修图志示予”(序见民国萧山县志稿卷末)，雍正通志题“楼观”，夺去“惟”字。又康煕绍兴府志卷三十职官载张崇永乐四年任，卷四十二人物本传亦云永乐初知萧山，雍正通知作壬寅(二十年)修，已至永乐末年矣，疑误。"},{"type":"paragraph","text":"【诸暨县志十二卷】原注云:“康熙壬子知县蔡灼廷，邑人章平事杨浣修”。案是书今存，系知县晋江蔡灼修。康熙绍兴府志卷三十职官:蔡灼福建晋江人，康熙七年任诸暨知县，又民国福建通志卷三十三选举:蔡灼顺治十四年举人，晋江人。雍正通志作“蔡灼廷”，“廷”字误衍。"},{"type":"paragraph","text":"【嵊县志十卷】原注云:“宏治辛酉县令陈恂属邑人周山，夏雷等修”。是书今宁波天一阁尚残藏钞本五卷。原书夏鍭所作序，周山序及康熙嵊县志王国蕃序并云邑令徐恂修。民国嵊县志卷九职官志:“徐恂嘉定人，宏治十一年任”，又同书卷十本传，“徐恂字信夫，嘉定人，弘治间来令，聘夏雷作邑志”。雍正通志作“陈恂”，则大谬矣。"},{"type":"paragraph","text":"【临海县志】雍正通志先据分省人物考，云金贲亨著，又据内阁书目注云:嘉靖己亥邑人余宽等修。复别立临海县志二十六卷一条，据尤氏艺文志题应大猷著。案嘉靖临海县志二十六卷，系金贲亨余宽所纂，明史艺文志，千顷堂目，澹生堂自，内阁书目，台州经籍志并有著录。千顷堂目著录金贲亨临海志，又载余宽临海志，一书误分为二。又是书原有应大猷序(见客庵集)，千顷堂目竟又著录应大猷临海志廿六卷，黄氏之未见原书，可以断言。雍正通志盖未深考，故亦误为两书。"},{"type":"paragraph","text":"【黄严志十六卷】雍正通志据书录解题云:“知县永嘉蔡范甫撰，嘉定甲申”。案光绪黄严县志卷十职官，蔡范字遵甫，嘉定十五年任。同书卷十一名宦传，蔡范字遵甫，嘉定十五年以宣教郎知县事，纂黄严志十六卷。武英殿聚珍版本书录解题卷八黄严志十六卷条下，注“知县永惠蔡范莲甫撰”“莲”字系“遵”字之刊误。雍正通志作“蔡范甫”，则夺去“遵”字矣。"},{"type":"paragraph","text":"【东阳新志二十卷】原注云，“康熙辛酉知县胡启甲聘邑人赵衍修”。案是书今存，凡廿二卷。原书王楷跋云:“全编为卷凡二十有二，而前后又若干卷，计新旧序文目录条例书录与图等类为一册，曰卷之前；而卷之后若旧题，若新跋，若自序并附焉”。雍正通志作二十卷，非。"},{"type":"paragraph","text":"【武义县志十卷】原注云:“万历己酉邑令张国棠修”。案嘉庆武义县志卷六职官:张国裳晋江举人，万历三十二年莅任，续修县志。又同书所录张氏原序亦作国裳雍正通志题“张国棠”，“棠”字“裳”之误。"},{"type":"paragraph","text":"【衢州府志】原注云:“嘉靖间郡守杨准聘邑人赵镗修”，未著卷数。案是书纂修于嘉靖四十三年，凡十六卷，赵镗江山人，并可补通志之伪漏。是书今北平图书馆尚残存原刊本十五卷，龙游余越园氏曾据馆本录副，并经兰溪叶左文氏手校，其所缺职官一卷，援考工补冬官之例，采叶秉敬天启府志以补之。"},{"type":"paragraph","text":"【衢州府志十六卷】原注云“天启壬戌郡守林应期聘郡人叶秉敬修崇祯癸酉复修”。案是书今北平图书馆尚藏有残本，系郡守林应翔修，雍正通志卷一百十九职官:“林应翔字止严，同安人，天启间任”此条题“林应期”，“期”字“翔”之讹。迨崇祯七年间，郡守云南保山张文达又续修，编纂者为西安陈其礼等，见民国衢县志卷十四艺文。雍正通志不另立目，而附注于本条下，又未著纂修人姓氏，似太疏略矣。"},{"type":"paragraph","text":"【开化县志十卷】康熙二十二年癸亥，知县吉祥聘教谕姚夔，训导沈得淐纂修县志，举人汪尔敬等协修，翌年甲子，知县董铎梓之(见光绪开化县志卷首)。董序有曰:“前令尹与邑绅士补葺成编，上之郡省。值铎承乏之时有成书矣，铎因取而观之，捐俸鸠工，黾勉而告成事”。雍正通志既著录“康熙癸亥知县吉祥主修，邑人汪尔敬等辑开化县志十卷”一条，而另又著录“康熙甲子知县董铎修开化县志十卷”一条，疑其未见原书，故歧误若是。"},{"type":"paragraph","text":"【淳安县志】原注云:“嘉靖甲申邑令姚鸣惊暨教谕余地训导黄讲修，王子言序”，无卷数。案是书凡十七卷，见国立北平图书馆方志目及天一阁方志目(近人冯贞群编)。"},{"type":"paragraph","text":"【永嘉郡志】原注云:“晋郑缉之撰”。案是书章宗源隋书经籍志考证作永嘉记，云卷亡。初学记地部，文部，北堂书钞艺文部，艺文类聚山部所引并称永嘉郡记。瑞安孙氏辑本，刊于光绪四年，书名亦作永嘉郡记。孙氏曰:“郑氏永嘉郡记宋以后久佚，余从世说诸书辑其佚文为一卷”，又云“诸书所引永嘉郡记书名颇省易，有称永嘉记者，有称永嘉志者，以所引之文互相较贱，实即一书，至雍正浙江通志，乾隆温州府志作永嘉郡志，则诸书所引悉无此称，不知何所据。”(见温州经籍志)是书辑本又有明陶宗仪纂清陶珽编清刊说郛本，亦作永嘉郡记。"},{"type":"paragraph","text":"【瑞安县志】原注云:“嘉靖乙卯邑令刘几延邑诸生朱绰等修”，未著卷数。案是书今瑞安孙氏玉海楼尚藏有钞本，凡十卷，见孙延钊氏所编瑞安孙氏玉海楼藏乡哲遗书目(载浙江省立图书馆馆刊四卷二期)。"},{"type":"paragraph","text":"【平阳县志】原注云:“宏治间修，不知作者”。案是书凡十卷，邑令王约修，邑人孔彦雍，青田包瑜纂，见温州经籍志。"},{"type":"paragraph","text":"【平阳县志八卷】原注云:“隆庆辛末邑令朱东光聘邑人侯一元修，万历庚寅邑令万民华补”。案侯一元乐清人，光绪乐清县志卷八人物有传，雍正通志作平阳人，误。"},{"type":"paragraph","text":"【泰顺县志八卷】原注云:“崇祯癸酉邑令涂鼎鼎延邑人包大方，周克俊等修”。案“周家俊”，乾隆温州府志仕绩及雍正泰顺县志宦业并有传，雍正通志题“周克俊”，当系刊误。是书今瑞安孙氏玉海楼尚藏有残本卷一至卷五，泰顺县立民众教育馆有传钞本。"},{"type":"paragraph","text":"【处州志】雍正通志据何镗括苍汇纪序著录，注云:“成化壬寅郡侯肥乡郭君令训导刘宣编采，刊庋郡斋”，未著卷数。案是书为知府郭忠修，凡十八卷，原刊本今北平图书馆残存十卷(见北平图书馆方志目)，天一阁残存五卷(见天一阁方志目)，并作处州府志，何镗抬苍汇纪序作“处州志”，盖简称也。"},{"type":"paragraph","text":"【括苍庆元志一卷】雍正通志据宋史艺文志题邵笥撰。此志前冠“括苍”二字，以别于明州之庆元也，雍正通志列此书于处州府志类中，实误，应移列于万历庆元县志条之前。"},{"type":"paragraph","text":"【澉水志三卷】原注云:“绍定三年监澉浦镇税罗叔韶仪甫属海盐常棠召仲撰”。案是书明刊本八卷，见光绪嘉兴府志卷八十八旧志叙录及丽宋楼藏书志卷三十，四库著录卷数亦同。馆臣曰:“澉水在海盐东三十六里，水经所谓谷水流出为澉浦者是也。唐开元五年张庭珪奏置镇，宋绍定三年盐澉浦镇税修职郎罗叔韶使棠为志，凡分十五门，曰地理，曰山，曰水，曰廨舍，曰坊巷，曰坊场，曰军寨，曰亭堂，曰桥梁，曰学校，曰寺庙，曰古迹，曰物产，曰碑记，曰诗咏，而冠以舆图。前者有叔韶及棠二序，叙述简核，纲目核备八卷之书页止四十有四，可谓体例精严，藻不妄抒者矣”。莫友芝郡亭知见传本目云刻本附明董谷续志九卷，盐邑志林二卷，雍正通志又作三卷，未知何据。"},{"type":"paragraph","text":"【澉水志十卷】原注云:“万历间海盐董谷撰”。是书见四库存目及光绪嘉兴府志卷八十八著录，并作澉水续志九卷，绍兴王绶珊尚藏有旧钞本一部，凡九卷四册(见九峰旧庐方志目，载浙江省立图书馆馆刊三卷六期)。雍正通志作澉水志十卷，疑误。"},{"type":"paragraph","text":"【金华赤松山志一卷】原注云:“按道藏目录不著名氏”。案是书为宋道士倪守约撰，见邵亭知见传本目及皕宋楼藏书志。莫友芝云有明刻本与道藏本。陆心源所藏者系旧钞本。是书四库存目，馆臣云:“守约未详何许人，书前自序称舍家辞父母，来役师资:又自署松山羽士，知为黄冠。书中称真庙，神庙，孝庙，宁庙，知为宋人，人物之末称咸淳年号，知作于度中时矣”，可订雍正通志之疏漏。是书今传本有光绪二十二年顺德魏氏刊知服斋丛书本，有上海涵芬楼影印正统道藏本，有民国十三年胡氏梦选楼刊续金华丛书本。南京国学图书馆藏旧钞本一部，中有墨笔校字夹签二十二则，末有丁立诚识语二行，云为兰生舅氏手识，附八千卷楼藏阅书，嘉惠堂丁氏藏书记诸印，盖钱塘丁丙家旧物也。"},{"type":"paragraph","text":"【雁山志续集二卷】雍正通志据尤氏艺文志题吴元梅辑，千顷堂目著录同。是书又见光绪乐清县志及温州经籍志，皆题章元梅撰，侯一元序亦云千峰章先生(序见广雁荡山志卷二十六艺文)。案章元梅字和德，别号千峰道人，纶从子。纶字大经，本姓吴，袭章氏，三传至朝凤(元梅之姪孙)始奏复吴性，雍正通志据尤氏艺文志作“吴元梅”，盖依章朝凤复姓后改题也，应作章元梅为是。"},{"type":"paragraph","text":"【雁荡山志四卷】原注云:“徐时聘辑”。案是书见四库存目及温州经籍志著录，并云徐待聘雁山志胜四卷。四库馆臣曰:待聘字廷珍，常熟人，万历辛丑进士，是编乃其官乐清知县时所撰，卷一为山之名胜及人物，土产，杂事，二卷三卷皆佛刹，四卷则所自作诗文也。雍正通志著录书名撰人俱误。"},{"type":"paragraph","text":"【重修雁山志】雍正通志据万历温州府志云蒋国辅辑，无卷数，千顷堂目著录同。案明乐清知县南昌胡汝宁辑雁山志四卷，系乐清蒋国辅，林有凤参校，今瑞安孙氏玉海楼藏有影钞明刊本。孙氏温州经籍志云:“千顷堂目载蒋国辅重修雁山志无卷数，今未见其书，汝宁此志自叙称博稽精核蒋生国辅，林生有凤与有劳焉，疑黄目所载蒋书即此志，著录家偶误耳”，雍正通志亦误矣"},{"type":"paragraph","text":"【天台胜迹】雍正通志据内阁书目题邑人潘瑊编，无卷数。案是书项元勋台州经藉志及杨晨台州艺文略并作四卷，注云天一阁有藏本。"},{"type":"paragraph","text":"【洞霄宫图志十四卷】雍正通志据明一统志题邓牧著。考是书卷数，各书著录不一，补辽金元艺文志作三卷，述古堂目作十二卷，邵亭知见传本目云:“知不足斋本附洞霄诗集十四卷，元道士孟宗宝编”。四库著录作六卷。馆臣云:“邓牧字牧心，钱塘人，宋亡后隐居屏迹。洞霄宫在余杭县，大涤洞天，岩壑深秀，为七—二福地之一。牧于大德己亥入洞霄，止超然馆，住持沈多福为营白鹿山房居之，遂属牧偕本山道士孟宗宝搜讨旧籍作为此志，凡六门。牧成此书在大德乙已，至明年丙午春而牧卒，此书第五卷后附住持知宫等提名，有及内午六月后事者，疑为道流所增入。又人物门有牧及叶林二传，前题续编二字，亦不知续之者为谁。又书称图志，而此本乃有志无图，当为传写者所脱佚，无可校补，亦姑仍其阙焉”。是书又见嘉庆余杭县志卷三十四经籍，亦作六卷，云宋邓牧撰，元孟宗宝集。"},{"type":"paragraph","text":"【大涤洞天图记三卷】雍正通志据道藏目录云邓牧心编。案是书四库存目，馆臣云:“旧本题元邓牧心撰，核其书即牧所撰洞霄图志，内宫观，山水，洞府，古迹，碑记五门，而删其人物。每门又颇有刊削，不皆全文。卷首吴全节，沈多福二序亦同，惟增人洪武卅一年正一嗣教真人张宇初序，称今年春某宫道士，某持宫志请序，将广于梓，盖明初道流重刻时妄意删节之而改其名也”。雍正通志既著录洞霄宫图志，似不宜再列是书。"},{"type":"paragraph","text":"【弁山法华寺纪略七卷】原注云:“不知作者”。案是书见同治湖州府志卷五十九艺文，是明乌程韩昌箕撰卞山法华寺记略九卷补遗一卷。下引韩氏自序略云:“纪事之类凡四:曰缘起，曰山水，曰古迹，曰杂记；记文之类凡七:曰碑，曰铭，曰传，曰记，曰疏，曰说，曰诗”。昌箕字仲弓，崇祯六年副贡，工诗古文辞，同治湖州府志卷七十五人物有传。卞山在乌程西北十八里，亦曰弁山，“卞”，“弁”古通用，见同治湖州府志卷十八舆地略。"},{"type":"paragraph","text":"【西湖书院志】雍正通志据嘉靖仁和县志题仁和徐奇编。案是书亦见民国杭州府志卷八十七艺文，注云南京兵部尚书仁和徐琦良玉撰。雍正通志卷一百九十人物引明田汝成西湖游览志云:“徐琦字良玉，钱塘人，宣德初以左通政使安南黎利，尽却所馈，还进南兵部尚书”。雍正通志作“徐奇”，疑误。"},{"type":"paragraph","text":"【石鼓书院志五卷】雍正通志据内阁书目著录，题李安仁著。考石鼓书院什湖南衡州府治北石鼓山，宋景祐间允集贤校理刘沆之请，赐额置田，与睢阳，嶽簏，白鹿号为四大书院。嘉靖十二年，富顺周诏官衡州府知府，因袭取旧志稍增损之，成石鼓书院志四卷。万历中，知府迁安李安仁复因周诏旧志重修，分上下二部，上部纪地理，室字，人物，名宦，下部载艺文，采据较诏志为详(见四库总目史部地理存目六)。雍正通志著录卷数既误，而以此书入两浙志乘篇，则尤谬矣。"},{"type":"paragraph","text":"【会稽三赋注三卷】原注云::“明渭南南逢吉注，上虞尹坛补注”。案是书今存天启元年凌氏朱墨套印本(浙江省立图书馆有藏本)，又有光绪二十二年长沙季氏重刊惜阴轩丛书本(玉海楼有藏本)，并作四卷，孙氏祠堂书目及温州经籍志著录并同，雍正通志作三卷，未知何据。"},{"type":"paragraph","text":"三十五年十月于杭州梅卢"}]}