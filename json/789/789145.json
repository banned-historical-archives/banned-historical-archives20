{"id":789145,"date":[{"year":1989,"month":3,"day":9}],"page":"4","source":"","region":"","masthead":"笔会","special_issue":"笔会","column":"","genre":"小说之一","count":"529","ytitle":"","mtitle":"摩托","ftitle":"——乡人笔记","authors":["彭瑞高"],"text":[{"type":"paragraph","text":"彭瑞高"},{"type":"paragraph","text":"数年前，柳村兴摩托之风。河西柳森以一千元购旧车一辆，虽漆水斑驳，声如闷炮，所排之气，令鸡狗喷嚏不止，柳森伏骑于上，犹顾盼六面，神采飞扬。是日，消息传遍三乡。月后柳森得驾驶证，遂置铁筐，奔外地，贩鲜货，当天返往，日进百元。之后朝朝出车，风雨无阻。白日狂飞于通衢，夜来豪饮于小肆。进钱似水，出钱如汤。男见者无不动心，女见者无不动容。"},{"type":"paragraph","text":"一介农夫，灿然发迹，启迪来者。一年之内，柳村净增摩托六部。日暮时分，车手每自聚广场，论车型、比车质、研车技、赛车速。青烟与暮霭齐升，笑语与马达争鸣。观车者如林，赞车者如云。河西柳森，每以祖师爷自居，发号施令于前，眉飞色舞于后。其旧车早已脱手，正醉于“铃木”、“本田”之中。"},{"type":"paragraph","text":"忽一日，外乡传来恶耗:柳森死于轮下，身首异处，其状不可睹。既发其端，数骑手竟重蹈之。不数月，祸接踵至，计死者一，断肢者二。"},{"type":"paragraph","text":"柳森之弟不畏死，整修兄之遗车，唯求一骋。柳父几气绝，趁家中无人，拖摩托至广场，付之一炬，火焰冲天起，高丈。有外地客商来寻柳森者，于村口遇柳父。柳父怒而不答，默指村外一箭之地。客惊而望，唯见彼处土丘杂陈，松柏盎然。然柳村购车、驾车者，依然不绝。村中父老劝之，无有从者。每遇祸，老者唯扼腕切齿、仰天长号而已。"}]}