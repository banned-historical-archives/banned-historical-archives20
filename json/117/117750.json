{"id":117750,"date":[{"year":1946,"month":10,"day":21}],"page":"6","source":"","region":"","masthead":"","special_issue":"读者的话","column":"","genre":"","count":"442","ytitle":"","mtitle":"王师夜至，惟秋毫无扰，喜而赋此经送之。","ftitle":"","authors":[],"text":[{"type":"paragraph","text":"小病新痊好梦中，王师乍到气融融，跳踉野犬频狂吠，跋扈强兵竞逞雄，倒屣欢迎欣入室，解囊馈赠喜相逢，夜深忽觉肤生粟，忘却披衣笑我躬。"},{"type":"paragraph","text":"古有迎客不及正屣者，今予并披衣不遑，幸胜古人，窃以自慰。"},{"type":"paragraph","text":"扬言从不犯秋毫，犯及秋毫法肯饶。国士爱民听约束，匹夫怀璧敢招摇，八年战苦因人胜，一旦勋成由我骄，闻道玉门消息恶，幸居乐土漫心焦!"},{"type":"paragraph","text":"讴歌至此，喜极不觉陨涕，至德感人，有如此者。"},{"type":"paragraph","text":"壶浆箪食跪相迎，粗粝那堪敬上宾，煮鹤焚琴惊野老，椎牛飨酒慰烝民。灌夫骂坐将军分，师德吞声小子遵，一语商量心窃愧，诸君何以答升平?"},{"type":"paragraph","text":"仓卒主人又处乡僻，供应欠周之处，不胜犬马怖惧之情"},{"type":"paragraph","text":"频传号令慑心魂，世乱方知将士尊，剑戟摩空人似虎，旌旗指日昼成昏，三军齐动风云变，万姓均沾雨露恩，十里长亭一路哭，殷勤远送逞前村!"},{"type":"paragraph","text":"壮士功成身退，子民情切攀辕，竟有多人远送十里，珍重而别。"},{"type":"paragraph","text":"匆匆下计工拙，伏乞大人先生怜而指谬，俾得同歌皇恩春浩荡，帝德日光晖。"},{"type":"paragraph","text":"岁在龙飞丙戍，九月之吉，并非乙酉，还希垂意!"},{"type":"paragraph","text":"胜朝遗民复之昧死草"}]}