{"id":24453,"date":[{"year":1938,"month":8,"day":2}],"page":"11","source":"","region":"","masthead":"","special_issue":"","column":"","genre":"","count":"744","ytitle":"","mtitle":"立功民族的三种点心","ftitle":"月饼，光饼，炸油桧","authors":[],"text":[{"type":"paragraph","text":"寒"},{"type":"paragraph","text":"点心，亦足以疗饥，故为民间次要食品；古人用以传递机密代用军粮惩警奸凶，收效宜宏矣!爰述掌故三则，以慰灾黎之向隅三餐者，幸母小视点心也。"},{"type":"paragraph","text":"(一)包涵杀机之月饼元末，蒙人专横甚。最不堪者，家家驻防，户户监守。不特居恒稍拂其意，动辄获咎；间有被其恣肆淫暴而无如何者。时人愤甚，无不欲就鞑子而甘心；然无敢先发者。有心人察之审，因乘节届中秋，将密约代馅，预实饼中，成售或赠，散诸民间。迨夫天上月圆，充塞民间之怨毒，顷刻爆发，养尊处优之骚鞑，遂尽尝赏月之刀矣!元室坐是震动而终于覆灭也。是点心奏功于事前者也。"},{"type":"paragraph","text":"(二)替代军粮之光饼明季，沿海各地，倭扰殆遍。时交通艰阻，输运为难；尤其行军追逐之际，军粮不能随发，于时军机每为所误。虽善战如戚继光将军，亦深患之。因制大面饼，中空边实，贯串以绳，令士卒斜里于胸背间，随身行止，以备粮断之需。饼成，从此闻警奔驰，乘胜逐北，再无粮食牵制之虞，飘忽难制之倭寇遂平。戚家军之著于世，近海居民之赖以安，饼固有力也!后人因以戚将军名名饼，即所以纪念饼与将军也!是则点心奏功于当时者也。"},{"type":"paragraph","text":"(三)惩警奸凶之油炸桧宋，高宗南渡后，苟安者主和，忠勇者主战；战则失土可复，和则仅暂保偏安矣-时名将岳飞，战必胜，攻必取，且于朱仙镇大破金兵，金人望风披靡，光复失土，已指日可期。讵为主和权相秦桧所妒，竟矫诏杀飞，以致功败垂成，时人毒之。然以昏君被惑二圣还京让位之隐，终无如何也。因制赫然人形之面秦桧，油煎火灼，借以寄恨泄愤。值众怒方殷，争相购食，油炸桧遂盛行江浙间。然嫉恶如仇之心，尽人皆同，是以失土华北，亦即竞事制售而遍中国矣!孰意千百年后，汉奸之充斥，一如油炸桧，岂油炸桧之人形消灭，而警惩之义，亦遂湮没哉!是又点心表白人心，寄寓惩警于事后者也。"}]}