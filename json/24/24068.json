{"id":24068,"date":[{"year":1938,"month":7,"day":31}],"page":"12","source":"","region":"","masthead":"","special_issue":"法谭","column":"","genre":"","count":"1502","ytitle":"","mtitle":"非常时期之民事执行","ftitle":"","authors":["民意"],"text":[{"type":"paragraph","text":"民意"},{"type":"paragraph","text":"古训曰:徒法不能以自行，是法必因人为用，如指诸掌。惟古之执法者，其用心也必专，其临事也必惧，务先探得其情，以为准情酌理之用。今之执法者异是，但求于法苟合，每多厌闻情实。是何古今人之不相及欤。良以世衰道微，人以苟且应付，敷衍职事相尚，谁复勤求民隐，以行饥溺之仁。天下滔滔，习焉不察，在昔贤有司虽不易得，但数十年间，必有举世物望所归，口碑载道者一二人，足为人心治道之砥柱。今则民国缔造，瞬阅一纪，而此类中心人物，殊有旷代未闻之叹。语云:哀莫大于心死。其斯之谓乎!"},{"type":"paragraph","text":"夫法无论民刑，其本体固死物也。人之执行之者，苟不能适合其宜，则审判权之行使，纵已悉臻清明平允，其效用仍不克显著。即国家行使司法立法两权之目的，末由贯彻。此国家治乱攸关之荦荦大端。有司掉以轻心，岂徒影响当事者一人一家之利害已耶。"},{"type":"paragraph","text":"我国法院之民事执行，早为中外市民所诟病，司法当局乃颁补订民事执行办法以匡救之，意非不善也。而夷考其实，其能如法速结，以期达到执行判决之目的者，类皆数额较微之案件。于是两特区之民事执行处，几为高利借贷及欠租两项债权人所充塞。而被强制执行者，无非生活维艰之贫苦市民。其他拥有资力之巨额债务人，或经营失律之公司破产者，或反得穷年累月，曲尽隐匿延避之能事。且印人之业高利贷者，例于贷金之初，强令借款人以超越实款一倍之虚数署券，藉为威胁至期必偿之用，凡逾期未曾履行者，一经债权人凭劵诉追，款额手印，宛然共见，败诉执行，断无幸免，而此债务人势必于高利以外，更丁借一偿二之阨，稍知本市社会黑幕者，类能言之，莫不为贫者饮鸩止渴，洒一腔同情之泪也。在执行当局必曰:判如是也，法如是也，余只遵判执法，罔识其他，固矣。而堂下之含冤如痛，莫可告诉者，洵有鬻儿质女之危矣。虽曰咎由自召，法无可原，而祸起谋生，情难坐毙，彼高坐堂皇者，讵能毫无感动于衷耶?嗟乎，此犹债权债务双方共成之秘密，而予执行当局以还惑者也。若夫债务之人强有力者，或利用迁延以摒挡隐匿，或串谋刁猾而实行逃亡，致使巨额之债权人，虽握有确定判决，仍不异水月镜花，法令纵示严规，直同具文废纸，此又巨额债务人之惯技也。或曰，执行规则第三条三项载，应为强制执行事件。民事执行处接到判决正本或声请书后，应即实施强制执行。补订民事执行办法第十一条载，执行处于开始强制执行前，除因调查强制执行之条件，或执行之标的物，认有必要者外，母庸传讯当事人。如债权人已指明执行之标的物者，尤应即予开始执行，不得因催告债务人任意履行，而先行传讯之。综上法令之明文，其预防债务人之狡展，并指示执行推事之范围者。已属既周且密矣，奉而行之，弊固无由生也。无如法令之为用，久则生玩，必得贤长官以防微杜渐之积极精神，一事不苟，一时不忽，指挥而监督之，庶其有济乎。况值此非常巨变之际，民多水深火热之余，若案无论巨细，情无论缓急，等例齐观以应付之，则只此疾徐轻重之间，权衡稍有偏执，直接足以影响一人一家之生计，即间接有以左右一人一家之存亡。古谚曰，堂上一点硃，民间千滴血，吾于民刑执行之举措轻忽，与夫不究情实者，益信此言之宜深长思也。"},{"type":"paragraph","text":"窃谓非常时期之民事执行案件，应以非常审慎之精神，期无因应失宜之流弊。凡简易案件之动关贫民生计者，则厉行执行上和解之谕导，并准分期拔付以缓其追呼。对于巨额债权之执行，则依民事执行规则第六条之规定，举凡债务人之资力，与夫移转隐匿之狡谋，先由法院注意调查，务使执行当局洞若观火，如何而后能维持确定判决之效力，早已胸有成竹，询谋佥同，固无取当事者之哓哓不已也。虽然，言之匪艰，行之维艰，古今同慨。必当局者果有一夫不获，时予之辜之积极精神，我市民乃有出泥涂而登袝席之庆也。"}]}