{"id":24994,"date":[{"year":1938,"month":8,"day":5}],"page":"8","source":"","region":"","masthead":"","special_issue":"","column":"","genre":"","count":"219","ytitle":"","mtitle":"中元筵资","ftitle":"将款救济难民","authors":[],"text":[{"type":"paragraph","text":"启者、秋节莅临、依民间习俗、有七月半羹饭之举、无谓筵晏、徒恣口腹之欲、岂不见乎群众难民嗷嗷待哺、粥之不继、以彼例此、当有朱门酒肉臭、野有饿死骨之感也、敝号非诩饥溺为怀、特以行吾心之所安、谨节秋节筵资十六元、上烦转济难友、区区之数、虽无大益、然望各界人士同具此忱、共节此费、以为输助、则不难汇成巨款、加深惠于难友也、尚望不吝贵报一角之地、赐刊芜函、以求仿效、亦所以为难民呼吁、则幸甚、此致"},{"type":"paragraph","text":"文汇报主笔先生大鉴"},{"type":"paragraph","text":"顺兴昌花号谨启"}]}