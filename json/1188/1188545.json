{"id":1188545,"date":[{"year":1999,"month":2,"day":5}],"page":"9","source":"","region":"","masthead":"笔会","special_issue":"笔会","column":"北山谈艺录","genre":"","count":"851","ytitle":"","mtitle":"安持精舍印最序","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"岁癸未，余自闽中归省，闻有印人陈巨来号安持者，出赵叔孺门下，方以元朱印驰声海上。越二十年，于尹石公斋中始得奉乎，清且癯，温而恭，雅士也。自此时有过从，常得观其所业。夫诗有唐宋，吟咏情性，俱足名家。然宗唐者薄宋，佞宋者卑唐，出主人奴，徒事纷拏，实无谓也。篆刻家取径亦不外二途，曰汉白，日元朱。讨源者仿汉，衍流者镂元，亦人自有宗，无须轩轾。然而尊汉者薄元之纤，宗元者讥汉之拙，门户之见，实无谓也。日月并丽，春秋成岁，执一是者，安足以知天地之大乎?安持惟精惟一，锲而不舍者六十余载，遂以元朱文雄于一代，视其师门，有出蓝之誉。向使早岁专攻汉印，今日亦必以汉印负盛名。是知安持于汉印，不为也，非不能也。诗家有出入唐宋者，其气体必不纯，安持而兼治汉元，亦当两失，此艺事之所以贵于独胜也。安持于元朱，得心应手。固已独胜，出其绪余，偶作一二秦鉥汉章，亦矫矫有异夫凡秽，此则惟能者为无施不可耳。"},{"type":"paragraph","text":"二十年间，安持名不挂于人口，艺不鸣于域内，而友人张大千为辑其印谱，传于海外。一编既出，不胫而走，东瀛西欧，南洋北美，安持之名，一时鹊起，于以知艺事有真赏，非可以力遏之也。"},{"type":"paragraph","text":"今者天宇澄清，春回大地，恶竹既斩，奇葩斯显，青年后学，奔走于安持之门，求其铁笔，用资金针。安持乃出其平生所治印，区为幼学、又学、老学三集，附以印话一卷，都作一编，日安持印最，以继张氏之书，以塞喁喁之望，亦以自留鸿雪，志其风霜晦明之迹，其义深且远矣。"},{"type":"paragraph","text":"余与安持交既久，投分日深，又知其为贞介绝俗之士。初膺迁谪，再罹浩劫，妻女饥寒，身病几死，其遭际可谓酷矣。而安持夷然自若，默尔无忤。甲寅之春(一九七四年)，安持得放归，余喜而赠之诗曰:“石破天惊留好手，凤笯鸾铩岂低眉。”谓足以尽安持矣。"},{"type":"paragraph","text":"安持书既成，要余为序。余谬托交末，不敢辞。安持之艺，既具于此编，观者当自有评泊，余非长于此道者，何能饶舌?然安持之为人，此编所不能著，余故表其为贞介之节，使后生君子，知雕虫之技，得于一，亦立于德也。"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\02\\9925090301.JPG\">"},{"type":"paragraph","text":"<IMG alt=请插入12号盘，按F5键刷新后显示本插图！ src=\"D:\\inset\\1999\\02\\9925090302.JPG\">"},{"type":"paragraph","text":"<FONT class=imgaut>陈巨来</FONT>"},{"type":"paragraph","text":"<FONT class=imgsm>(陈巨来先生篆刻作品)</FONT>"}]}