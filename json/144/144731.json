{"id":144731,"date":[{"year":1947,"month":4,"day":7}],"page":"7","source":"","region":"","masthead":"","special_issue":"浮世绘","column":"","genre":"","count":"463","ytitle":"","mtitle":"石屋余沈","ftitle":"俪词(上)","authors":["叙伦"],"text":[{"type":"paragraph","text":"叙伦　图"},{"type":"paragraph","text":"余不善为俪词，虽曾有所作，非当行也。輓联亦须为俪词，然须括死者行迳生者哀伤于数十百字中，尤觉难为。余每见有率然矢口，便成妙作者，羡之不已。以为此如酒有别肠也。及佐英伯恒浙江财政听为秘书，实司书启，拟诗词而已。幸此皆不多，而輓联顾不绝也。于是不能藏拙，姑试为之。记輓朱介之云:“捷献平吴，王常待勉(4月8日7版更正为“侍勋”)名最著，更来梓里持旌，堪继李家和乐，讵知录写归田，西风遽惊闻甲马；狱成钩党，毛督邮风谊难忘，况复油幢载笔，喜陪羊傅襟怀，岂意诗吟落月，向(4月8日7版更正为“白”)河遥望怅人琴。”輓黄克强云:“勋庸在国，妇女也争传姓氏；豪杰为神，英灵犹自镇山河。”又云:“赤手造新邦，千载勋名书册府；银涛归客柩，万家鸡黍哭先生。”輓蒋观云夫人云:“父子负文武才名，母虽鸾驂天上，青史犹余千岁寿；宾客多邮(4月8日7版更正为“郭”)苻俦类，我欲鹤化庭中，秋风来许一杭来。”闻观丈甚许之。余自輓夏穗卿先生云:“先生是郑渔仲一流，乃以贫而死乎:后世有杨子云复生，必能读其书矣。”自谓颇称穗丈生平。"}]}