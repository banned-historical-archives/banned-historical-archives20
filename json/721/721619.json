{"id":721619,"date":[{"year":1986,"month":4,"day":8}],"page":"2","source":"","region":"","masthead":"","special_issue":"学林","column":"","genre":"","count":"429","ytitle":"","mtitle":"《历代书论选注》序","ftitle":"","authors":["王蘧常"],"text":[{"type":"paragraph","text":"王蘧常"},{"type":"paragraph","text":"近岁多以书论为问者，告以数种，多苦不易解，颇费唇舌，深以为恨也。"},{"type":"paragraph","text":"今夏楼君鉴明以其与洪君丕谟合著之《历代书论选注》见示，不觉惊喜而作曰:富矣哉，前未尝有也!"},{"type":"paragraph","text":"予虽不能详阅，然粗计之，盖有数善:所取起自后汉，下及近代，千数百年中，选辑精粹，此其一；长篇与短章并列，名人与非名人兼收，惟其是，未尝轩轾，此其二；于书诀笔势，皆前哲毕生辛勤而仅得之者，搜罗尤备，解释独细，此其三；于古人评隲优劣，亦所着意，此其四；名人之吉光片羽，亦采撷罔遗，此其五；所注句耕字耨，无不曲尽其意，唯力避嵬琐，一扫玄虚，深入浅出，扼要钩幽，此其六。又经周斌武教授校阅，益臻美善矣。"},{"type":"paragraph","text":"予更有进者，二君皆精于书法。楼君为沈尹默、郭绍虞两先生之入室弟子，故其所注皆能淖极理致，左右逢源。此犹魏武之善战善谋，故其注《孙子》独能六通四辟，迥异于文人之纸上谈兵也。予自兹所以答人问书法者，可以无恨矣。"},{"type":"paragraph","text":"楼君请序之意殷，遂拉杂书之。"},{"type":"paragraph","text":"一九八五年六月一日书于明两庐之南轩时年八十有六"}]}