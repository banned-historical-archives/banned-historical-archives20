{"id":335357,"date":[{"year":1956,"month":10,"day":23}],"page":"3","source":"","region":"","masthead":"","special_issue":"笔会","column":"","genre":"","count":"471","ytitle":"","mtitle":"吊鲁迅先生诗并序","ftitle":"","authors":["施蛰存"],"text":[{"type":"paragraph","text":"施蛰存"},{"type":"paragraph","text":"余早年与鲁迅先生薄有龃龉，几成胡越。盖乐山乐水，识见偶殊；宏道宏文，志趋遂别。忽忽二十余年，时移世变，日倒天回；昔之殊途者同归，百虑者一致独恨前修既往，远迹空存；乔木云颓，神听莫及。十月十四日，国人移先生之灵于虹口公园，余既瞻拜新阡，复睹其遗物，衣巾杖履，若接平生；纸墨笔砚，俨然作者。感怀畴昔，颇不能胜。夫异苔同岑，臭味固自相及，山苞隰树，晨风于焉兴哀。秉毅持刚，公或不遗于睚眦，知人论世，余岂敢徇于私曲。三复逡巡，遂怆悢而献吊云，"},{"type":"paragraph","text":"灵均好修姱，九死不违道，渊明坚夙愿，沾衣付一笑。谔谔会稽叟，肝胆古今照。沥血荐轩辕，风起猛虎啸。高文为时作，片言立其要，摧枯放庸音，先路公所导。鸡鸣风雨晦，中夕没庭燎，幽人苦夜长，未接杲日曜。我昔弄柔翰，颇亦承余教，偶或不当意，宫徵成别调。我志在宏文，公意玄儒效，青眼忽然白，横眉嗔恶少。朅来二十年，世变如奔瀑，终见天宇净，公志亦既造。井蛙妄测海，转自惜毷氉。犹期抱贞素，黾勉雪公诮。今日来谒公，灵风动衣帽，樽俎见平生，诗书敦宿好，感旧不胜情，触物有余悼。朝阳在林薄，千秋励家操。"}]}