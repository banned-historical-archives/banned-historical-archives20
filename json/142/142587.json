{"id":142587,"date":[{"year":1947,"month":3,"day":25}],"page":"7","source":"","region":"","masthead":"","special_issue":"浮世绘","column":"","genre":"","count":"855","ytitle":"","mtitle":"石屋余沈　叙伦","ftitle":"","authors":["狐异"],"text":[{"type":"paragraph","text":"前卷曾记江苏承宣署狐异，兹复得四事，其三陈丈仲恕说，其一叶丈浩吾说，陈丈云。富阳人陆某，求是书院开始第一班学生也，后毕业上海约翰书院，清末以六品警官供职京师，以信耶教故，无异种信，其初至京居某处，屋故有大仙，而陆不之信也，一日，倏有大石自空而坠，几中其颠，人谓之曰，君不信大仙，今验矣，陆曰，是石也，安知必为渠所致乎，言未已而又一石至，陆犹强项不信，是夜，门无故自开，翌日，陆自以木石塞其门，及旦而木石如故，门已失所在，陆乃异之，走语其友魏冲叔，冲叔亦不信，曰乌有是，价往观之，冲叔睹石曰，是乌足异，若此石能自窗孔入者，乃足异耳，言已而一石果自窗孔入，冲叔懼而去，自是或掷自鸣钟于水缸，或塞裘袍于小甕，败物甚夥，乃循俗祀之而已。丈又云，杭人某，奉母以居，而不信狐之能仙也，其赴春官试，尝挟数百金，必寘祕戏图于其中，盖闻有铁板数者，能算取人财，以此厌胜也，一日，狐以稻草为箸寘几上，设于其母卧榻前，盖若供殃者然，又列祕戏图焉，其母见之大怒曰，是欲咒我死耶，且又乌得是物，挞某无数，某呼詈而告冤于人也。丈又云，某遇一狐友，能饮，相对设钱，不见其形而钱屡空，且善谑，某自以为得友，其后，某出贾，其妻乃画一八卦，悬之床上，盖懼狐之来也，然狐初故不至，及是，狐至谓某之妻曰，吾与若夫友，甚相得，且助若家致温饱，如某事某事，皆吾阴助以得利也，若何为为此，谓吾将不敢至耶，今来语若者，所书八卦有误耳，词已即去，妻顾视八卦，果有误也，某归，狐不复至而家日落。叶丈云，民国三年，上海英国租界地名麦家圈者，有居民某姓，其老妪取衣于凉台，撷领而挝之，盖去尘也，忽有北方妇人声曰，汝奈何挝吾臂乎，老妪大惊，呼少妇至，告以故，少妇曰。乌有是，若谈聆耶。即闻答曰，我实在此，少妇询以自何处来，曰自山东某县来，且非我一人，我家全在此矣，自是风传某家有狐仙，税务使英人裴某闻之，躬访察之，甫至，即闻曰，裴先生来矣，继而数英人至，皆立道其姓氏职业无讹也，如是旬余，忽谓某家曰，吾与若缘尽矣，今且移至某地，自此与若别矣，后遂无异。"}]}