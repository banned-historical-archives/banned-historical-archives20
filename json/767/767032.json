{"id":767032,"date":[{"year":1988,"month":3,"day":8}],"page":"3","source":"","region":"","masthead":"国际国内新闻","special_issue":"","column":"","genre":"","count":"737","ytitle":"","mtitle":"武夷山记毁林之碑","ftitle":"","authors":[],"text":[{"type":"paragraph","text":"武夷山水以九曲闻天下。山随溪转，左右侧诸峰兀立，争为奇状。飞流下泻，有濑、有潭、有急湍，时而荡击作雷吼益奇，盖幽清引人，投一篙而山形顿换。水上看山，九州中唯此奇绝。有谓水木清华，可壮山胜，何乔柯古木之不多见，岂历厄斤斧，几至于濯濯然欤?是间民俗尚朴，独于森林爱护茫昧若无知，滥伐风炽，遂使名胜之区，劫余古木之可数者，仅存六十有七棵，殊为心痛。溯三十年来，初刮共产风，旋大炼钢铁，伐木丁丁，声闻彻夜；乃至十年动荡，天心、星村两生产大队竟于风景区内各设伐木场，破坏山胜莫此为甚。公元一九八二年，毁林事件尚辄有发生，如天星大队武夷宫二队队长胡大明，黄柏大队太庙小队社员胡连兴、罗金尔、黄大路、王美兴、吴方培、吴方荣，暨工程公司职工毛振璜等，并燕子窝小队十一户共滥伐抢砍，多至七百余株。又屡遭开荒种茶而烧山毁林，职工中有综合农场第五作业区刘培德，社员中有马头队陈植贵、李福兴、黄家魁，水帘洞队陈延水，佛国队王家富，桂林队谢金火、赵金良，慧苑队郑开发，及天心十队等，计共被毁林木一千五百余株，杂木五万二千余斤，烧毁幼林数千株。致使狮子峰、三仰峰、三岩洲、燕子窝、鹞公窠、金鸡洞、弥陀山、水帘洞之走马楼、慧苑之燕子窝几处，多暴其萌蘖，良可慨也。福建省人民政府曾有颁发加强武夷山风景区保护管理布告，晓谕民间，然仍无视政令尊严者有之，岂有恃无恐，抑或肆无忌惮而冥顽成性耶?最发人深思者，一千年前南唐保大二年李良佐建会仙观于武夷宫，会址早有樵禁，古时且尔，今者保护森林，政府有明令，凡我人民，宜各有责遵守之。况性有自觉，心有自尊，肥己损公被人所鄙，非君子所为。砍毁迹敛，则名山胜迹，益增华美。记事勒石，文告诫焉。幸勿自诒伊戚。公元一九八三年十月福建省武夷山管理局立"}]}