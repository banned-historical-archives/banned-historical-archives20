{"id":33194,"date":[{"year":1938,"month":9,"day":22}],"page":"14","source":"","region":"","masthead":"","special_issue":"","column":"","genre":"","count":"471","ytitle":"","mtitle":"记麻六","ftitle":"","authors":["化秦"],"text":[{"type":"paragraph","text":"澱山湖小红庙地方，擅水乡佳胜。丐者麻六，餐风露宿，乞得残羹冷饭，胡乱充饥。当日骑深入内地，麻六以一身之外无长物，守土有责，未离小红庙一步；乡人咸诧其安贫若素。某日，目覩黄呢制服辈，奸淫妇女，麻六发竖眥裂，手头恨无三尺剑，歼此巨憨，只得假作痴聋，隐忍而已。本月十四日，日军“剿匪部队”由淀山湖一带搜索，进袭小红庙，密集机枪，乡人逃躲一空。其时麻六匿迹王姓巨厦之厨下，米粥新沸，香袭鼻管，掏啜以谋一饱。亡何，粗厉之皮鞾声，已入邻室。麻六暂躲厨下。搜索者三人，入室执麻六，指为游击队，麻六自承为司炊者，开锅示以沸粥以取信。正扰攘间，麻六忽挥铜勺抄沸粥向日军乱泼，踣其二；其一站立较远，得乘间逃逸。麻六烫毙二日兵后，倍滋喜悦，取道边门逃逸。中途遇方才逃逸之日军，不幸被执。自分必死，不言不跪，双目紧闭卒遭钉死于木质十字木架上。厥状惨烈。王姓巨厦，亦遭纵火烧毁。乡人于二日后，俟日军退去，深佩麻六之智勇殉难，才醵资备棺，从丰收殓。据乡人云，麻六之祖为秀才，其父业商，因染嗜好，家业败尽，麻六因而流为丐，人皆贱视之；不意渠具如此智勇，亦英雄哉。"}]}